<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Навіщо, Боже, відки́нув Ти нас назавжди? Навіщо розпали́вся гнів Твій на овець ста́да Твого?
 <font COLOR='RED'><small>2</small></font> Пом’яни людей Твоїх, яких споча́тку зібра́ла рука Твоя. Ти обра́в, як жезл насліддя Твого, гору Сио́н, на якій осели́вся Ти.
 <font COLOR='RED'><small>3</small></font> Піднеси́ руку Твою і погля́нь на злочи́нство їх: що нароби́в во́рог у святині Твоїй – у храмі Твоїм!
 <font COLOR='RED'><small>4</small></font> Як зві́рі, ри́кають вороги́ Твої у храмі зібра́ння Твого́. Поставили знаме́на свої замість знаме́н наших.
 <font COLOR='RED'><small>5</small></font> Наче в гуща́вині лісовій, високо зма́хували соки́рами.
 <font COLOR='RED'><small>6</small></font> Всі двері і всі оздо́би ломами та мо́лотами порозбива́ли.
 <font COLOR='RED'><small>7</small></font> Вогне́м спалили святиню Твою на землі, оскверни́ли оселю імені Твого́.
 <font COLOR='RED'><small>8</small></font> Сказали вони в серці своїм: “Зруйну́ємо їх зовсім”. І спали́ли всі міста зібра́нь Божих на землі.
 <font COLOR='RED'><small>9</small></font> Знаме́н наших ми вже не ба́чимо, нема вже й проро́ка. І нема між нами тако́го, хто сказав би, до́ки це буде.
 <font COLOR='RED'><small>10</small></font> Доки, Боже, буде ворог му́чити нас, доки проти́вник буде обража́ти ім’я Твоє?
 <font COLOR='RED'><small>11</small></font> Навіщо відхиля́єш руку Твою і силу Твою? Гнівом могу́тности Твоєї урази́ їх.
 <font COLOR='RED'><small>12</small></font> Бог же, Цар наш, раніше віків учини́в спасіння посеред землі.
 <font COLOR='RED'><small>13</small></font> Ти розділив си́лою Твоєю море, Ти зни́щив го́лови зміїв у воді.
 <font COLOR='RED'><small>14</small></font> Ти розбив голову драко́на, дав його на пожи́ву людям ефіо́пським.
 <font COLOR='RED'><small>15</small></font> Ти відкрив джере́ла й пото́ки, і Ти ж ви́сушив вели́кі ріки.
 <font COLOR='RED'><small>16</small></font> Твій день і Твоя ніч. Ти створи́в зорі і сонце.
 <font COLOR='RED'><small>17</small></font> Ти поставив ме́жі землі, і Ти ж установив літо й зиму.
 <font COLOR='RED'><small>18</small></font> Згадай це: ворог зневажа́є Господа, і люди нечести́ві обража́ють ім’я Твоє.
 <font COLOR='RED'><small>19</small></font> Не віддава́й звірам душ тих, що прославля́ють Тебе. Душ убо́гих Твоїх не забудь до кінця.
 <font COLOR='RED'><small>20</small></font> Подиви́сь на завіт Твій, бо всі те́мні місця землі напо́внилися дома́ми беззако́ння.
 <font COLOR='RED'><small>21</small></font> Нехай не пове́рнеться смире́нний осоромле́ним, прини́жений і убо́гий нехай прославля́ють ім’я Твоє.
 <font COLOR='RED'><small>22</small></font> Встань, Боже, захисти́ діло Твоє, згадай зневажа́ння Тебе́ від беззако́нного ко́жен день.
 <font COLOR='RED'><small>23</small></font> Не забудь голосу тих, що блага́ють Тебе́, бо гординя тих, що нена́видять Тебе, підійма́ється проти Те́бе завжди.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>