<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Господи! Будь Суддею тих, що змага́ються зі мною, і побори́ тих, що бажають поборо́ти мене́. <font COLOR='RED'><small>2</small></font> Візьми зброю Твою і щит і стань на по́міч мені. <font COLOR='RED'><small>3</small></font> Ви́йми меч і загороди́ дорогу тим, що переслі́дують мене. Скажи душі моїй: “Я твоє спасіння”. <font COLOR='RED'><small>4</small></font> Нехай осоро́мляться ті, що шукають душу мою. Нехай пове́рнуть назад і покри́ються безче́стям ті, що заду́мали зло проти ме́не. <font COLOR='RED'><small>5</small></font> Нехай ста́нуть вони як той порох перед вітром, і ангел Господній нехай прожене́ їх. <font COLOR='RED'><small>6</small></font> Нехай дорога їхня буде те́мна і слизька́, і ангел Господній нехай переслідує їх. <font COLOR='RED'><small>7</small></font> Бо вони без вини тає́мно поста́вили сітки́ свої на ме́не, викопали яму для душі моєї. <font COLOR='RED'><small>8</small></font> Нехай же несподівано при́йде загибель на ньо́го. І сітка, що він таємно на мене поста́вив, нехай уло́вить його, і в ту яму нехай сам упаде, на свою поги́бель. <font COLOR='RED'><small>9</small></font> А душа моя буде радіти у Господі, буде втішатися спасінням від Ньо́го. <font COLOR='RED'><small>10</small></font> Всі кості мої скажуть: “Господи, хто подібний до Тебе? Ти возволя́єш слабкого від сильного, бідного і вбогого – від гноби́телів його”. <font COLOR='RED'><small>11</small></font> Стали проти ме́не свідки непра́ведні; про те, чого не знаю я, вони допи́тують мене́. <font COLOR='RED'>(Див.: Мк. 14, 57-59). <small>12</small></font> Віддають мені злом за добро, осироти́ли душу мою. <font COLOR='RED'><small>13</small></font> Я ж, коли хворі́ли вони, одягався в оде́жу скорбо́ти, смиряв постом душу мою, і молитва моя від серця мого не спинялася. <font COLOR='RED'><small>14</small></font> Наче за при́ятелем або за братом своїм я побивався, ходив, сумуючи та пла́чучи, наче за матір’ю. <font COLOR='RED'><small>15</small></font> А вони з нещастя мого радіють, збираються та радяться, як збі́льшити рани мої, ганьблять мене́, не знаю, за що; <font COLOR='RED'><small>16</small></font> спокуша́ючи, насміхаються, скрегочуть на мене зубами. <font COLOR='RED'><small>17</small></font> Господи, чи довго будеш дивитися на це? Одведи душу мою від злочи́нства їхнього, від левів – самотню мою. <font COLOR='RED'><small>18</small></font> Я буду прославля́ти Тебе на великих зібра́ннях, серед числе́нних народів буду хвалити Тебе, <font COLOR='RED'><small>19</small></font> щоб не торжествува́ли наді мною ті, що ворогують про́ти мене даре́мно, не перемо́ргувалися очима своїми ті, що нена́видять мене без вини. <font COLOR='RED'><small>20</small></font> Бо не про мир гово́рять вони, а проти ми́рних землі скла́дають свої за́мисли. <font COLOR='RED'><small>21</small></font> Розши́рюють на мене уста свої і кажуть: “Добре, добре, бачили очі наші”. <font COLOR='RED'><small>22</small></font> Ти бачив це, Господи, не мовчи́. Господи, не віддаля́йся від ме́не. <font COLOR='RED'><small>23</small></font> Встань, Господи і заступись за правоту мою. Розбери тяжбу мою, Господи мій і Боже мій! <font COLOR='RED'><small>24</small></font> Розсуди мене́, Господи, за правдою Твоєю, щоб не величалися вони наді мною. <font COLOR='RED'><small>25</small></font> Щоб не говори́ли в серці своїм: “Добре, добре! цього ми бажали”. Щоб не сказали: “Ми поглинули його”. <font COLOR='RED'><small>26</small></font> Нехай постидя́ться й осоро́мляться ті, що радіють з мого́ неща́стя. Нехай покриються соромом і ганьбою ті, що вихваля́ються проти ме́не. <font COLOR='RED'><small>27</small></font> І нехай ра́дуються і веселя́ться ті, що співчува́ють правді моїй. І нехай завжди кажуть: “Який вели́чний Господь, що бажає миру рабові Своєму!” <font COLOR='RED'><small>28</small></font> А язик мій буде звіща́ти правду Твою та прославля́ти Тебе по всі дні.
</p>
</body>
</html>