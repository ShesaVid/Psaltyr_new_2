<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Які лю́бі осе́лі Твої, Господи Сил!
 <font COLOR='RED'><small>3</small></font> Жадає і ли́не душа моя до дво́ру Господнього; серце моє й тіло моє возра́дувалися Богу живому.
 <font COLOR='RED'><small>4</small></font> Бо й пта́шка знахо́дить собі домівку, і ла́стівка гніздо собі, щоб ви́вести пташенят своїх, біля вівтарів Твоїх, Господи Сил, Ца́рю мій і Боже мій.
 <font COLOR='RED'><small>5</small></font> Блаже́нні ті, що живуть у домі Твоїм, повіки вони будуть хвали́ти Тебе.
 <font COLOR='RED'><small>6</small></font> Блаженний муж, який має засту́пництво своє у Тобі і в якого у серці доро́га до Те́бе.
 <font COLOR='RED'><small>7</small></font> Ідучи доли́ною плачу, вони знаходять джере́ла води, Законодавець покриває їх благослове́нням.
 <font COLOR='RED'><small>8</small></font> Вони пере́йдуть від сили в силу і я́вляться перед Богом на Сионі.
 <font COLOR='RED'><small>9</small></font> Господи, Боже Сил, почуй молитву мою! Зглянься, Боже Яковів.
 <font COLOR='RED'><small>10</small></font> Захиснику́ наш, Боже! Прихили́ся і поглянь на лице Христа Твого.
 <font COLOR='RED'><small>11</small></font> Бо один день у двора́х Твоїх краще за тисячі днів. Бажаю краще стоя́ти біля поро́га в домі Бога мого, аніж перебувати мені в пала́цах грішників.
 <font COLOR='RED'><small>12</small></font> Бо Бог є сонце й захист. Милість і правду лю́бить Господь Бог і подає́ славу й благода́ть. Господь не позбавить бла́га тих, що ходять у чистоті́.
 <font COLOR='RED'><small>13</small></font> Господи, Боже Сил! Блаже́нна людина, яка уповає на Те́бе.
</p>

</body>
</html>