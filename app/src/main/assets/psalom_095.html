<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Заспіва́йте Господу пісню нову. Заспіва́йте Господу, вся зе́мле.
 <font COLOR='RED'><small>2</small></font> Співайте Господу і благословля́йте ім’я́ Його. Благовісті́ть день у день про спасіння Його.
 <font COLOR='RED'><small>3</small></font> Сповіща́йте в народах про славу Його, між усіма́ поколіннями про чудеса́ Його.
 <font COLOR='RED'><small>4</small></font> Бо великий Господь і ве́льми хва́льний, страшни́й для всіх богів.
 <font COLOR='RED'><small>5</small></font> Бо ті боги народів ніщо́ – ідоли, а Господь небеса́ сотвори́в.
 <font COLOR='RED'><small>6</small></font> Слава і велич перед лицем Його, сила й краса у святи́ні Його.
 <font COLOR='RED'><small>7</small></font> Возда́йте, покоління народів, возда́йте Господу славу і честь.
 <font COLOR='RED'><small>8</small></font> Возда́йте Господу славу імені Його. Принесі́ть дари і ввійді́ть у двори́ Його.
 <font COLOR='RED'><small>9</small></font> Поклоні́ться Господу у вели́чній святині Його. Нехай тремти́ть перед лицем Його вся земля.
 <font COLOR='RED'><small>10</small></font> Сповіща́йте народам, що Господь царю́є, що Він утверди́в вселе́нну і не захита́ється вона. Він буде суди́ти народи за правдою.
 <font COLOR='RED'><small>11</small></font> Нехай веселя́ться небеса́ і нехай радіє вся земля; хай шумить море і все, що напо́внює його.
 <font COLOR='RED'><small>12</small></font> Нехай раді́ють поля і все, що на них, і нехай веселя́ться всі дере́ва в лісах перед лицем Господа.
 <font COLOR='RED'><small>13</small></font> Бо ось Він гряде́, Він гряде́ суди́ти землю. Він буде суди́ти вселенну за пра́вдою і всі народи за істиною Своєю.
</p>

</body>
</html>