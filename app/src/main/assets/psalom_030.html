<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> На Те́бе, Господи, упова́ю. Не дай мені осоро́митися повіки, правдою Твоєю спаси́ мене. <font COLOR='RED'><small>3</small></font> Прихили́ до ме́не вухо Твоє, поспіши́ ви́зволити мене́; будь мені Богом заступником і домом пристано́вища, щоб спасти мене́. <font COLOR='RED'><small>4</small></font> Бо Ти сила моя і пристано́вище моє. Заради імені Твого́ наставля́єш мене́ і наси́чуєш мене́. <font COLOR='RED'><small>5</small></font> Виведи мене́ з сіті, яку таємно поста́вили на ме́не, бо Ти Заступник мій, Господи. <font COLOR='RED'><small>6</small></font> В руки Твої віддаю́ дух мій – Ти ви́зволив мене́, Господи, Боже істини. <font COLOR='RED'><small>7</small></font> Я нена́виджу тих, що наді́ються на ідолів, я ж на Господа упова́ю. <font COLOR='RED'><small>8</small></font> Возра́дуюсь і звеселю́ся милістю Твоєю, бо Ти згля́нувся на смире́ння моє і ви́зволив з недо́лі ду́шу мою. <font COLOR='RED'><small>9</small></font> Не відда́в мене́ в руки ворогі́в, а поста́вив на просторі ноги мої. <font COLOR='RED'><small>10</small></font> Поми́луй мене́, Господи, бо я у скорбо́ті; висохло від горя о́ко моє, і душа́ моя і все нутро́ моє. <font COLOR='RED'><small>11</small></font> Бо ви́снажилося у неду́зі життя моє, і роки мої в зітха́ннях. У стражда́ннях моїх знемогла́ сила моя, і ко́сті мої ви́сохли. <font COLOR='RED'><small>12</small></font> Від нападів ворогі́в моїх я став посміхо́виськом навіть у сусі́дів моїх і страхі́ттям для знайо́мих моїх; ті, що ба́чать мене́, геть тіка́ють від ме́не. <font COLOR='RED'><small>13</small></font> Я забутий у серцях, як ме́ртвий; я став наче по́суд розби́тий. <font COLOR='RED'><small>14</small></font> Бо я чую, як мене ганьблять ті, що живуть навко́ло ме́не, коли вони збира́ються та ра́дяться, щоб взяти душу мою. <font COLOR='RED'><small>15</small></font> Але я на Те́бе, Господи, упова́ю і кажу́: “Ти – Бог мій”. <font COLOR='RED'><small>16</small></font> У руці Твоїй до́ля моя. Ви́зволи мене́ з рук ворогі́в моїх, від гони́телів моїх. <font COLOR='RED'><small>17</small></font> Просвіти́ лице Твоє на раба Твого́, спаси́ мене милістю Твоєю, Господи. <font COLOR='RED'><small>18</small></font> Нехай не осоро́млюся тим, що призива́ю Тебе́, нехай осоро́мляться нечестиві і зійдуть у пекло. <font COLOR='RED'><small>19</small></font> Нехай замо́вкнуть уста улесливі, що гово́рять беззако́ння проти пра́ведного, гордови́то і знева́жливо. <font COLOR='RED'><small>20</small></font> Яке велике мно́жество бла́гости Твоєї, Господи, яку зберіга́єш Ти для тих, що боя́ться Тебе́, яку наготував Ти для тих, що уповають на Те́бе перед синами людськими! <font COLOR='RED'><small>21</small></font> Ти схова́єш їх у сяйві лиця Твого́ від за́колотів людських, укри́єш їх під покро́вом Твоїм від ворожне́чі народів. <font COLOR='RED'><small>22</small></font> Благослове́нний Господь, Який явив мені дивну ми́лість Свою у місті захи́щеному. <font COLOR='RED'><small>23</small></font> Я ж сказав у ві́дчаї моїм: “Відки́нутий я від очей Твоїх”. Але почув Ти голос моли́тви моєї, коли я взива́в до Те́бе. <font COLOR='RED'><small>24</small></font> Любіть Господа, всі преподобні Його, бо Господь охороня́є вірних Своїх і з ли́шком відпла́чує гордови́тим. <font COLOR='RED'><small>25</small></font> Будьте мужні, і нехай крі́питься серце ваше, всі, хто упова́є на Господа.</p>

</body>
</html>