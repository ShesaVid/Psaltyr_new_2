<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Господи, Ти ви́пробував мене́ і знаєш мене́.
 <font COLOR='RED'><small>2</small></font> Ти знаєш, коли я сяду і коли я встану. Ти напере́д знаєш думки́ мої.
 <font COLOR='RED'><small>3</small></font> Сте́жку мою і місце перебува́ння мого Ти ви́значив, і всі путі мої відо́мі Тобі.
 <font COLOR='RED'><small>4</small></font> Ще нема слова на язиці́ моїм, а вже Ти, Господи, все знаєш.
 <font COLOR='RED'><small>5</small></font> Ти стве́рдив мене́ і покла́в на ме́не руку Твою.
 <font COLOR='RED'><small>6</small></font> Дивне для ме́не всеві́дання Твоє; високе воно для ме́не, і я не можу збагну́ти його.
 <font COLOR='RED'><small>7</small></font> Куди піду́ я від Духа Твого і від лиця Твого куди втечу́?
 <font COLOR='RED'><small>8</small></font> Зійду́ на небо – Ти там перебува́єш; зійду́ в пекло – і там Ти.
 <font COLOR='RED'><small>9</small></font> Чи візьму́ крила в ра́нньої зорі́ і переселю́ся на са́мий край моря,
 <font COLOR='RED'><small>10</small></font> і там рука Твоя поведе́ мене́, і прави́ця Твоя трима́тиме мене.
 <font COLOR='RED'><small>11</small></font> Сказав би я: може, те́мрява схова́є мене, то й те́мрява стане світлою перед Тобою.
 <font COLOR='RED'><small>12</small></font> Не сховає від Те́бе й темрява, бо й ніч перед Тобою як день; і пітьма́ перед Тобою як світло.
 <font COLOR='RED'><small>13</small></font> Ти створи́в усе нутро́ моє, ви́творив мене в утро́бі матері моєї.
 <font COLOR='RED'><small>14</small></font> Прославля́ю Тебе за те, що Ти так ди́вно створи́в мене. Дивні діла Твої, і душа моя добре це знає.
 <font COLOR='RED'><small>15</small></font> Не були вта́єні від Те́бе кості мої, коли в та́йні зача́вся я, коли в утро́бі витво́рювалося тіло моє.
 <font COLOR='RED'><small>16</small></font> Очі Твої ба́чили за́родок мій, і в книзі Твоїй були запи́сані всі дні, призна́чені для ме́не, коли ще й одного́ з них не було.
 <font COLOR='RED'><small>17</small></font> О, які величні для мене́ за́мисли Твої, Боже! І яка велика кількість їх!
 <font COLOR='RED'><small>18</small></font> Став би лічи́ти їх, та їх більше, ніж піску; коли я пробу́джуюсь, я все ще перед Тобою.
 <font COLOR='RED'><small>19</small></font> О, коли б Ти, Боже, зни́щив нечести́вого! Відійді́ть від ме́не, кровоже́рні!
 <font COLOR='RED'><small>20</small></font> Вороги́ Твої, Господи, гово́рять проти Те́бе знева́жливо; марне замишля́ють вороги Твої.
 <font COLOR='RED'><small>21</small></font> Чи ж мені не ма́ти нена́висти проти тих, що Тебе́, Господи, нена́видять? І чи не цура́тися тих, що повстаю́ть проти Те́бе?
 <font COLOR='RED'><small>22</small></font> Повною нена́вистю нена́виджу їх; ворога́ми моїми стали вони.
 <font COLOR='RED'><small>23</small></font> Ви́пробуй мене, Боже, і побач серце моє, досліди́ думки мої.
 <font COLOR='RED'><small>24</small></font> Подиви́сь, чи не на шляху́ я беззако́ння і чи на добрій я дорозі? Якщо ні, то настанови́ мене на путь вічну.
</p>

</body>
</html>