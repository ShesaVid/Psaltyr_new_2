<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Спаси мене́, Боже, бо во́ди дійшли до душі моєї.
 <font COLOR='RED'><small>3</small></font> Я загруз у глибокім боло́ті, і нема на чо́му ста́ти. Зійшов я у глибину́ моря, і хвилі його залива́ють мене.
 <font COLOR='RED'><small>4</small></font> Я знемігся від блага́нь, і горта́нь моя заше́рхла. Втоми́лися очі мої від очі́кування Бога мого́.
 <font COLOR='RED'><small>5</small></font> Бо тих, що нена́видять мене́ без вини, більше, ніж волосся на голові моїй. Вороги́ мої, що переслідують мене даре́мно, зміцні́ли, і чого́ я не відбира́в, того́ вимага́ють від ме́не.
 <font COLOR='RED'><small>6</small></font> Боже, Ти знаєш, як тяжко мені, і гріхи мої не вта́єні від Те́бе.
 <font COLOR='RED'><small>7</small></font> Нехай не осоро́мляться через ме́не ті, що надіються на Те́бе, Господи, Боже Сил. Нехай не осоро́мляться через мене ті, що шукають Тебе, Боже.
 <font COLOR='RED'><small>8</small></font> Бо ради Те́бе терплю я знева́гу, і сором покрива́є лице́ моє.
 <font COLOR='RED'><small>9</small></font> Я став чужим для браті́в моїх і сторо́ннім для синів матері моєї.
 <font COLOR='RED'><small>10</small></font> Бо ревність до дому Твого́ з’їдає мене́, і зневага тих, що Тебе́ зневажа́ють, впа́ла на ме́не.
 <font COLOR='RED'><small>11</small></font> Коли я плакав і постом смиря́в душу мою, то й тим докоря́ють мене́.
 <font COLOR='RED'><small>12</small></font> За́мість одежі я обгорта́в себе вере́тищем – і тим став посміхо́виськом для них.
 <font COLOR='RED'><small>13</small></font> Про ме́не гово́рять ті, що сидять біля воріт, про ме́не співають ті, що п’ють вино.
 <font COLOR='RED'><small>14</small></font> А я з молитвою моєю до Те́бе, Господи, в час, угодний Тобі, Боже. З великої милости Твоєї, почуй мене в істині спасіння Твого́.
 <font COLOR='RED'><small>15</small></font> Виведи мене з болота, щоб не потону́в я, спаси́ мене́ від ненави́сників моїх і від глибокої води́.
 <font COLOR='RED'><small>16</small></font> Нехай не затопить мене буря по́вені, нехай не потону́ я в глибині́.
 <font COLOR='RED'><small>17</small></font> Ви́слухай мене́, Господи, бо вели́ка милість Твоя, зара́ди великих щедро́т Твоїх зглянься на ме́не.
 <font COLOR='RED'><small>18</small></font> Не відверни́ лиця Твого, бо я сумую, скоро почуй мене́.
 <font COLOR='RED'><small>19</small></font> Поглянь на душу мою і спаси її, від ворогів моїх спаси мене́.
 <font COLOR='RED'><small>20</small></font> Ти знаєш прини́ження моє, ганьбу мою і сором мій. Вороги́ мої всі перед Тобою.
 <font COLOR='RED'><small>21</small></font> Наруга сокрушила душу мою, і страждання. Я знеміг. Я очікував, що хтось буде співчува́ти мені, і не було, очікував, хто б заспоко́їв мене́, і не знайшло́ся.
 <font COLOR='RED'><small>22</small></font> І дали́ в їжу мені жовч і у спрагу мою напоїли мене оцтом.
 <font COLOR='RED'><small>23</small></font> Нехай буде тра́пеза їхня тене́тами їм, і мирна вече́ря – пасткою.
 <font COLOR='RED'><small>24</small></font> Нехай потемні́ють очі їхні, щоб не бачили, і спини їхні назавжди зігни́.
 <font COLOR='RED'><small>25</small></font> Вилий на них гнів Твій, і по́лум’я його нехай обі́йме їх.
 <font COLOR='RED'><small>26</small></font> Нехай житло́ їхнє стане пусти́м, і в наме́тах їхніх нехай не залишиться ніко́го живого.
 <font COLOR='RED'><small>27</small></font> Бо кого́ покарав Ти, над тим вони ще й знуща́ються. І тому́, кого пора́нив Ти, вони ще збільшують страждання.
 <font COLOR='RED'><small>28</small></font> Збери́ доку́пи всі беззаконня їхні, і нехай не увійдуть вони в правду Твою.
 <font COLOR='RED'><small>29</small></font> Нехай буде ви́креслено їх із книг живи́х, і між пра́ведними нехай не напи́шуться.
 <font COLOR='RED'><small>30</small></font> А я бідний і стражда́ю, поміч Твоя, Боже, нехай ви́зволить мене́.
 <font COLOR='RED'><small>31</small></font> Я буду славити в пісня́х ім’я Бога мого́, буду прославля́ти Його хвалою.
 <font COLOR='RED'><small>32</small></font> І це буде більш приє́мне Господу, ніж жертви волів і телят з рога́ми і копи́тами.
 <font COLOR='RED'><small>33</small></font> Побачать це прини́жені і звеселя́ться. І оживу́ть серця ва́ші, ви, що шукаєте Господа.
 <font COLOR='RED'><small>34</small></font> Бо почув Господь убогих Своїх і не забув в’язнів Своїх.
 <font COLOR='RED'><small>35</small></font> Нехай хва́лять Його небо і земля, море і все, що живе в них.
 <font COLOR='RED'><small>36</small></font> Бо спасе́ Господь Сион, і збудує міста Іуди для людей Своїх, і посе́ляться там, і будуть наща́дками Його́.
 <font COLOR='RED'><small>37</small></font> І нащадки рабів Його утвердя́ться в ньо́му, і ті, що лю́блять ім’я Його́, будуть жити в ньому.
</p>

</body>
</html>