<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Коли ви́йшов Ізра́їль з Єгипту, дім Якова – від людей чужи́х,
 <font COLOR='RED'><small>2</small></font> Юдея стала святи́нею Його, а Ізра́їль – володінням Його.
 <font COLOR='RED'><small>3</small></font> Море поба́чило і розступи́лося, Йордан поверну́в назад.
 <font COLOR='RED'><small>4</small></font> Гори підстри́бували, як вівці, і пагорби – наче ягнята.
 <font COLOR='RED'><small>5</small></font> Чого ти, море, розступи́лося? І ти, Йордане, чого поверну́в назад?
 <font COLOR='RED'><small>6</small></font> Чого ви, гори, як вівці, ска́чете, і ви, пагорби, наче ягнята?
 <font COLOR='RED'><small>7</small></font> Перед лицем Господа затрясла́ся земля, перед лицем Бога Якова,
 <font COLOR='RED'><small>8</small></font> що перетвори́в камінь на о́зеро води́, скелю – на джерело́ потоків.
 <font COLOR='RED'><small>9</small></font> Не нам, Господи, не нам, а імені Твоєму дай славу з милости Твоєї.
 <font COLOR='RED'><small>10</small></font> Щоб не сказа́ли народи: “Де Бог їх?”
 <font COLOR='RED'><small>11</small></font> Бог наш на небеса́х і на землі, все, що захотів, створи́в.
 <font COLOR='RED'><small>12</small></font> Ідоли язи́чників – срібло й золото, діло рук людськи́х:
 <font COLOR='RED'><small>13</small></font> мають уста, та не гово́рять, мають очі, та не ба́чать,
 <font COLOR='RED'><small>14</small></font> мають вуха, та не чу́ють, мають ніздрі, та нема в них ню́ху;
 <font COLOR='RED'><small>15</small></font> руки їх не діють, ноги їх не ходять, жо́дного звуку немає в горта́ні їх.
 <font COLOR='RED'><small>16</small></font> Подібні до них і ті, що ро́блять їх, і ті, що надіються на них.
 <font COLOR='RED'><small>17</small></font> Доме Ізра́їля! Упова́й на Господа, Він – наша поміч і захист.
 <font COLOR='RED'><small>18</small></font> Доме Аарона! Уповай на Господа, Він – наша поміч і захист.
 <font COLOR='RED'><small>19</small></font> Всі, що боїте́ся Господа, упова́йте на Господа, Він – наша поміч і захист.
 <font COLOR='RED'><small>20</small></font> Господь пам’ята́є про нас і благословля́є нас: Він благослови́в дім Ізра́їля, благослови́в дім Аарона,
 <font COLOR='RED'><small>21</small></font> Він благословляє тих, що бояться Господа – малих і великих.
 <font COLOR='RED'><small>22</small></font> Нехай же дода́сть вам Господь все більше й більше, вам і ді́тям вашим.
 <font COLOR='RED'><small>23</small></font> Нехай благословить вас Господь, що сотвори́в небо і землю.
 <font COLOR='RED'><small>24</small></font> Небо над небеса́ми – осе́ля Господа, а землю Він дав синам людським.
 <font COLOR='RED'><small>25</small></font> Не мертві хвали́тимуть Господа, і не всі, що схо́дять у могилу.
 <font COLOR='RED'><small>26</small></font> А ми, живі, бу́демо благословля́ти Господа віднині й довіку. Алилуя.
</p>

</body>
</html>