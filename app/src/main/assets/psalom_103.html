<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Благослови, душе́ моя, Господа. Господи Боже мій, як звели́чився Ти ди́вно. Ти прибра́вся у славу й у вели́чну красу.
 <font COLOR='RED'><small>2</small></font> Ти зодяга́єшся у світло, як у ризу, простира́єш небеса, як шатро́.
 <font COLOR='RED'><small>3</small></font> Підно́сиш над во́дами го́рні палаци Твої, оберта́єш хмари на колісни́цю для Се́бе, на кри́лах вітру Ти хо́диш.
 <font COLOR='RED'><small>4</small></font> Ти тво́риш духів ангелами Своїми і слу́гами Своїми – вогне́нне полум’я.
 <font COLOR='RED'><small>5</small></font> Ти поста́вив землю на тве́рді її, не захита́ється вона повік віку.
 <font COLOR='RED'><small>6</small></font> Безо́дня, як оде́жа, покрива́є її; на горах стоять во́ди.
 <font COLOR='RED'><small>7</small></font> Від повеління Твого вони біжать, від голосу грому Твого тікають.
 <font COLOR='RED'><small>8</small></font> Підніма́ються на гори і схо́дять у доли́ни в місце, що Ти призна́чив для них.
 <font COLOR='RED'><small>9</small></font> Ти покла́в межу, якої не пере́йдуть вони і не пове́рнуться, щоб покри́ти землю.
 <font COLOR='RED'><small>10</small></font> Ти посила́єш джере́ла в долини, поміж го́рами течуть во́ди.
 <font COLOR='RED'><small>11</small></font> Ти напува́єш усіх звірів польових, дикі осли́ втамо́вують спра́гу свою.
 <font COLOR='RED'><small>12</small></font> Над ними літа́ють птахи небесні, голос їх лунає між ві́ттям.
 <font COLOR='RED'><small>13</small></font> Ти напува́єш гори з висот Твоїх. Плода́ми діл Твоїх наси́чується земля.
 <font COLOR='RED'><small>14</small></font> Ти виро́щуєш траву́ для худо́би і зла́ки на ко́ристь людям, щоб добу́ти хліб із землі.
 <font COLOR='RED'><small>15</small></font> І вино весели́ть серце людини, і єлей нама́щує лице її, і хліб – підкріпля́є серце людини.
 <font COLOR='RED'><small>16</small></font> Наси́чуються дерева польові, кедри лива́нські, що Ти насади́в їх.
 <font COLOR='RED'><small>17</small></font> Там птахи́ гніздя́ться, гніздо ж ча́плі – найви́ще.
 <font COLOR='RED'><small>18</small></font> Гори високі для о́ленів; скелі – за́хисток для зайці́в.
 <font COLOR='RED'><small>19</small></font> Ти створив місяць, щоб визнача́ти час, і сонце знає захі́д свій.
 <font COLOR='RED'><small>20</small></font> Ти насуваєш темряву, і ніч настає́; тоді бро́дить вся звірина́ лісова.
 <font COLOR='RED'><small>21</small></font> Леви ричать за здо́биччю і просять від Бога пожи́ви собі.
 <font COLOR='RED'><small>22</small></font> Сходить сонце – вони верта́ються назад і лягають у лі́гвищах своїх.
 <font COLOR='RED'><small>23</small></font> Вихо́дить людина для справ своїх і на працю свою до ве́чора.
 <font COLOR='RED'><small>24</small></font> Які вели́чні діла Твої, Господи! Все прему́дро створив Ти; повна земля творі́ння Твого.
 <font COLOR='RED'><small>25</small></font> Ось море велике й просторе; там безліч гадів і тва́рі мало́ї й великої.
 <font COLOR='RED'><small>26</small></font> Там пла́вають кораблі, і кити́, що Ти їх створив виграва́ти у ньо́му.
 <font COLOR='RED'><small>27</small></font> Всі вони на Тебе сподіва́ються, що даси́ їм поживу у свій час.
 <font COLOR='RED'><small>28</small></font> Ти даєш їм – вони прийма́ють. Ти відкрива́єш руку Свою – вони напо́внюються усяким благом.
 <font COLOR='RED'><small>29</small></font> Ти відверта́єш лице Твоє – вони триво́жаться; віднімеш дух їх – вони ще́знуть і у прах свій пове́рнуться.
 <font COLOR='RED'><small>30</small></font> Пошле́ш Духа Свого – і ство́ряться, і Ти оно́влюєш лице землі.
 <font COLOR='RED'><small>31</small></font> Нехай буде слава Господня наві́ки; звесели́ться Господь від діл Своїх.
 <font COLOR='RED'><small>32</small></font> Він погля́не на землю – і вона тремти́ть; торкне́ться гір – і вони димля́ть.
 <font COLOR='RED'><small>33</small></font> Сла́витиму Господа все життя моє, співа́тиму Богові моєму, поки живу.
 <font COLOR='RED'><small>34</small></font> Нехай буде благоприє́мною Йому пі́сня моя, і я звеселю́ся в Господі.
 <font COLOR='RED'><small>35</small></font> Нехай ще́знуть грішники з землі, і беззако́нників нехай більше не буде. Благослови, душе́ моя, Господа!<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>