<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Благословенний Господь Бог мій, що навча́є ру́ки мої до боротьби і па́льці мої до битви.
 <font COLOR='RED'><small>2</small></font> Він – милість моя і охоро́на моя; твердиня моя і Спаситель мій; Він – щит мій, і я надіюся на Ньо́го; Він прихиля́є народ мій до ме́не.
 <font COLOR='RED'><small>3</small></font> Господи! Що таке людина, що Ти виявля́єш їй Себе, і сини людські, що Ти піклу́єшся про них?
 <font COLOR='RED'><small>4</small></font> Людина – як по́дих вітру; дні її – як тінь, що зника́є.
 <font COLOR='RED'><small>5</small></font> Господи! Прихили́ небо Твоє і зійди; торкнися гір – і з них пі́де дим.
 <font COLOR='RED'><small>6</small></font> Бли́сни блискавкою – і розжени́ ворогі́в моїх; пусти стріли Твої – і розвій їх.
 <font COLOR='RED'><small>7</small></font> Простягни́ руку Твою з висоти, ви́зволи мене і спаси мене з вод великих, – з руки синів чужих,
 <font COLOR='RED'><small>8</small></font> що їх уста́ гово́рять марноту́, а прави́ця їхня по́вна неправди.
 <font COLOR='RED'><small>9</small></font> Боже! Нову́ пісню Тобі співаю; на десятистру́ннім псалти́рі буду співати Тобі,
 <font COLOR='RED'><small>10</small></font> бо Ти дає́ш спасі́ння царям; ви́зволив Давида, раба Твого, від меча лю́того.
 <font COLOR='RED'><small>11</small></font> Ви́зволи мене і спаси мене від руки синів чужих, що їхні уста́ гово́рять марноту́, а правиця їхня по́вна неправди.
 <font COLOR='RED'><small>12</small></font> Нехай сини наші будуть як розквітлі росли́ни у мо́лодості своїй; і до́чки наші нехай будуть при́брані й прикра́шені, як стовп у царських палатах.
 <font COLOR='RED'><small>13</small></font> Нехай жи́тниці наші будуть по́вні і всяким хлібом багаті. Нехай мно́жаться тисячами вівці на пасови́щах наших.
 <font COLOR='RED'><small>14</small></font> Нехай воли наші будуть ситі, і не буде ні розкрада́ння, ні пропажі, ні сто́гону на вулицях наших.
 <font COLOR='RED'><small>15</small></font> Блаже́нний народ, у якого все це є. Блаже́нний народ, у якого Господь – Бог його.
</p>

</body>
</html>