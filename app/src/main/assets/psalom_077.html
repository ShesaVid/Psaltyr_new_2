<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Слухайте, люди мої, зако́ну мого́, прихиліть ву́хо ваше до слів уст моїх.
 <font COLOR='RED'><small>2</small></font> Відкри́ю в при́тчах уста мої і розкажу́ загадки віків да́вніх.
 <font COLOR='RED'><small>3</small></font> Що ми чу́ли і що взна́ли і що батьки́ наші розповіда́ли нам,
 <font COLOR='RED'><small>4</small></font> не втаїмо́ перед дітьми́ їх, сповіщаючи роду майбу́тньому славу Господню, силу й чудеса Його, які Він створив.
 <font COLOR='RED'><small>5</small></font> Він дав свідчення в Якові, поста́вив закон у Ізра́їлі і наказав батька́м нашим переказа́ти його ді́тям їхнім,
 <font COLOR='RED'><small>6</small></font> щоб знав рід майбу́тній – діти, що наро́дяться, і щоб свого ча́су і вони сповісти́ли дітям своїм.
 <font COLOR='RED'><small>7</small></font> Щоб надію свою поклада́ли на Бога, і не забува́ли діл Божих та доде́ржували за́повідей Його.
 <font COLOR='RED'><small>8</small></font> Щоб не були такі, як батьки́ їхні, рід непокірний і лука́вий, рід непостійний у се́рці своїм та невірний Богові духом своїм.
 <font COLOR='RED'><small>9</small></font> Сини Єфремові озбро́єні, що стріляли з лука, поверну́ли назад у день битви.
 <font COLOR='RED'><small>10</small></font> Вони не зберегли́ завіту Божого, в зако́ні Його не захотіли ходити.
 <font COLOR='RED'><small>11</small></font> Забу́ли діла Його і чудеса́ Його, що Він показа́в їм.
 <font COLOR='RED'><small>12</small></font> Він перед очи́ма батьків їхніх сотвори́в чуда в землі Єгипетській на полі Цоан.
 <font COLOR='RED'><small>13</small></font> Він розділив море і перевів їх, поста́вивши воду стіною.
 <font COLOR='RED'><small>14</small></font> Вдень вів їх хма́рою, а всю ніч – світлом вогню́.
 <font COLOR='RED'><small>15</small></font> Розсік камінь у пустелі і напоїв їх, наче з великої безо́дні.
 <font COLOR='RED'><small>16</small></font> Із скелі ви́вів потоки, і води потекли́, як ріки.
 <font COLOR='RED'><small>17</small></font> Вони ж не переста́ли грішити перед Ним та прогнівля́ти Всеви́шнього в пустелі.
 <font COLOR='RED'><small>18</small></font> Спокуша́ли Бога в серці своїм, вимагаючи пожи́ви душі своїй.
 <font COLOR='RED'><small>19</small></font> Говори́ли проти Бога й сказа́ли: “Чи може нам Бог приготува́ти трапезу у пустелі?
 <font COLOR='RED'><small>20</small></font> Ось Він уда́рив по ка́меню, і потекли́ води, й полили́ся пото́ки, чи може Він дати й хліба? Чи може приготува́ти й м’яса народу Своєму?”
 <font COLOR='RED'><small>21</small></font> Почув це Господь, і запала́в гнів Його, вогонь спалахну́в на Якова. І гнів підня́вся над Ізраїлем,
 <font COLOR='RED'><small>22</small></font> за те, що не вірили Богу і не упова́ли на спасіння Його.
 <font COLOR='RED'><small>23</small></font> Він наказа́в хмарам і відчини́в двері неба.
 <font COLOR='RED'><small>24</small></font> Дощем посла́в їм манну на пожи́ву, хліба небе́сного дав їм.
 <font COLOR='RED'><small>25</small></font> Хлібом ангельським живи́лися люди, пожи́ви послав їм до си́тости.
 <font COLOR='RED'><small>26</small></font> Він підня́в у небі східний вітер і навів півде́нний силою Своєю.
 <font COLOR='RED'><small>27</small></font> І, наче по́рох, сипав на них м’ясо – птахів крила́тих, що си́палися на них, як пісок морський.
 <font COLOR='RED'><small>28</small></font> Наки́дав їх серед табору їхнього біля наме́тів їхніх,
 <font COLOR='RED'><small>29</small></font> і їли вони до переси́ту; те, чого бажали вони, дав їм.
 <font COLOR='RED'><small>30</small></font> Але, коли ще не вдовольни́ли бажання свого, коли ще їжа була на зубах їхніх,
 <font COLOR='RED'><small>31</small></font> гнів Божий прийшо́в на них і умертви́в багатьох із них, і вибраних Ізраїля відки́нув.
 <font COLOR='RED'><small>32</small></font> Але й тоді вони не перестава́ли грішити і не вірили чудеса́м Його.
 <font COLOR='RED'><small>33</small></font> І мина́ли дні їхні у марноті́ і роки їхні у тривозі.
 <font COLOR='RED'><small>34</small></font> Коли Він умертвля́в їх, тоді вони шукали Його і наверта́лись, і зранку благали Його.
 <font COLOR='RED'><small>35</small></font> І прига́дували, що Бог – пристано́вище їхнє і Бог Всевишній – Спаситель їхній.
 <font COLOR='RED'><small>36</small></font> Вони ніби люби́ли Його уста́ми своїми і язиком своїм кори́лися Йому,
 <font COLOR='RED'><small>37</small></font> але серце їх не було пра́ведне перед Ним, і завіту Його вони не вико́нували.
 <font COLOR='RED'><small>38</small></font> Він же, милосе́рдний, проща́в гріхи їхні і не зни́щував їх. Багато разів Він одверта́в гнів Свій і зупиня́в обу́рення Своє.
 <font COLOR='RED'><small>39</small></font> Він пам’ята́в, що вони – тіло, вітер, що проходить і не поверта́ється.
 <font COLOR='RED'><small>40</small></font> Скільки разів вони засму́чували Його в пустелі і прогнівля́ли Його в краю безлю́днім!
 <font COLOR='RED'><small>41</small></font> І знову спокуша́ли Бога і обража́ли Святого Ізраїлевого,
 <font COLOR='RED'><small>42</small></font> не пам’ята́ли руки́ Його у день, коли Він ви́зволив їх від гноби́теля.
 <font COLOR='RED'><small>43</small></font> Коли яви́в їм знаме́ння Свої в Єгипті і чуда Свої на полі Цоан.
 <font COLOR='RED'><small>44</small></font> Коли оберну́в ріки й потоки їх на кров, щоб не могли́ пити.
 <font COLOR='RED'><small>45</small></font> Насла́в на них мух, щоб жа́лили їх, і жаб, щоб гноїли їх.
 <font COLOR='RED'><small>46</small></font> Відда́в гусені врожаї їхні і ниви їхні сарані.
 <font COLOR='RED'><small>47</small></font> Побив гра́дом виногра́ди їхні і фи́гові дерева їхні о́желеддю.
 <font COLOR='RED'><small>48</small></font> Великий град побив тварин їхніх, а отари овець попали́ла бли́скавка.
 <font COLOR='RED'><small>49</small></font> Посла́в на них по́лум’я гніву Свого́ і кару люту через ангелів гніву.
 <font COLOR='RED'><small>50</small></font> Відкри́в дорогу для гніву Свого́ і не охороня́в від смерти ду́ші їхні, а тварин їхніх відда́в на загибель.
 <font COLOR='RED'><small>51</small></font> Ура́зив смертю кожного пе́рвістка в Єгипті, поча́тки сили їхньої у наметах Хамових.
 <font COLOR='RED'><small>52</small></font> І підня́в народ Свій, як овець, і повів його, як отару, по пусте́лі.
 <font COLOR='RED'><small>53</small></font> Прова́див їх у надії і без страху, а ворогів їхніх покри́ло море.
 <font COLOR='RED'><small>54</small></font> І привів їх до країни святої Своєї, на гору, що її обра́ла прави́ця Його.
 <font COLOR='RED'><small>55</small></font> Прогна́в народи від лиця їх, зе́млю розділив у володіння їм і покоління Ізра́їля осели́в у наме́тах їхніх.
 <font COLOR='RED'><small>56</small></font> Але вони ще спокуша́ли і засму́чували Бога Всевишнього, і повелінь Його не вико́нували.
 <font COLOR='RED'><small>57</small></font> Відступа́ли і зра́джували, як і батьки́ їхні, става́ли ненадійними, як лук зіпсо́ваний.
 <font COLOR='RED'><small>58</small></font> Прогнівляли Його висо́тами своїми й ідолами своїми наклика́ли гнів Його.
 <font COLOR='RED'><small>59</small></font> Почу́в Бог, і запала́в гнів Його на Ізра́їля.
 <font COLOR='RED'><small>60</small></font> Він відри́нув ски́нію Силоа́мську, осе́лю Свою, в якій осели́вся між людьми.
 <font COLOR='RED'><small>61</small></font> І відда́в у нево́лю силу їхню, і славу їхню – у руки ворогів.
 <font COLOR='RED'><small>62</small></font> Відда́в під меч народ Свій і розгнівався на насліддя Своє.
 <font COLOR='RED'><small>63</small></font> Юнаків їхніх попали́в вогонь, і дівам їхнім ніхто не співав шлю́бних пісе́нь.
 <font COLOR='RED'><small>64</small></font> Свяще́ники їхні заги́нули від меча, і вдови́ці їх не опла́каними будуть.
 <font COLOR='RED'><small>65</small></font> Але вста́в, наче від сну, Господь, як силач, пова́лений вином.
 <font COLOR='RED'><small>66</small></font> І ура́зив у спи́ну ворогів Своїх, на вічний со́ром відда́в їх.
 <font COLOR='RED'><small>67</small></font> Він відки́нув оселі Йосифа і коліна Єфремового не обра́в.
 <font COLOR='RED'><small>68</small></font> А ви́брав коліно Іуди – го́ру Сион, що її полюби́в.
 <font COLOR='RED'><small>69</small></font> І збудува́в, наче небо, святиню Свою на землі, і утверди́в її навіки.
 <font COLOR='RED'><small>70</small></font> І обра́в Давида, раба Свого, від отар овечих покли́кав його.
 <font COLOR='RED'><small>71</small></font> Від доїння їх привів його па́сти народ Свій – Якова, і насліддя Своє – Ізра́їля.
 <font COLOR='RED'><small>72</small></font> І він пас їх у чистоті се́рця свого і руками му́дрими водив їх.<br />
 &nbsp;&nbsp;&nbsp;&nbsp;<font COLOR='RED'>Слава...</font></p>
</body>
</html>