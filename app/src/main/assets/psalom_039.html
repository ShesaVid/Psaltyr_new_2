<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Тве́рдо я надіявся на Господа, і Він прихили́вся до ме́не і почув молитву мою. <font COLOR='RED'><small>3</small></font> Він вивів мене з ями при́страстей і в’язко́го боло́та, поста́вив на ка́мені ноги мої і зміцни́в сто́пи мої. <font COLOR='RED'><small>4</small></font> Він вклав в уста мої пісню нову́ – хвалу Богу нашому. Мно́гі побачать, і убоя́ться, і будуть упова́ти на Господа. <font COLOR='RED'><small>5</small></font> Блаже́нна людина, яка поклада́є надію свою на Господа і не зверта́ється до гордих і до тих, що схиля́ються до непра́вди. <font COLOR='RED'><small>6</small></font> Господи, Боже мій! Як багато створив Ти чудес Твоїх для нас! Хто уподі́бниться Тобі по́мислами Твоїми про нас! Хотів би я говори́ти і перелічи́ти, але вони переви́щують всяке число. <font COLOR='RED'><small>7</small></font> Жертви і принесе́ння Ти не захотів, але Ти відкрив мені вуха. Всепалення і жертви за гріх Ти не бажав. <font COLOR='RED'><small>8</small></font> Тоді я сказав: “Ось іду; у сви́тку книжному напи́сано про ме́не. <font COLOR='RED'><small>9</small></font> Я бажаю ви́конати волю Твою, Боже мій, і закон Твій у серці моїм”. <font COLOR='RED'>(Див.: Євр. 10, 5-9). <small>10</small></font> Я сповіща́в про правду Твою в зібра́нні великому і не спиня́в уст моїх. Ти знаєш, Господи. <font COLOR='RED'><small>11</small></font> Не втаїв я правди Твоєї в серці моїм; я всім сповіща́в про істину й спасіння Твоє. Не затаїв милости й вірности Твоєї перед зібра́нням великим. <font COLOR='RED'><small>12</small></font> Ти ж, Господи, не віддаля́й від ме́не милосердя Твого́. Милість Твоя й істина Твоя нехай завжди охороня́ють мене́. <font COLOR='RED'><small>13</small></font> Бо обступила мене́ біда велика: оточили мене́ беззаконня мої, і я не можу поба́чити їх, бо їх більше, ніж воло́сся на голові моїй, і серце моє сти́снулося в мені. <font COLOR='RED'><small>14</small></font> Благозво́ль, Господи, ви́зволити мене́. Господи, поспіши́ на допомогу мені! <font COLOR='RED'><small>15</small></font> Нехай постидя́ться і осоро́мляться ті, що шукають душі моєї, щоб погубити її. Нехай пове́рнуть назад ті, що бажають зла мені. <font COLOR='RED'><small>16</small></font> Нехай покри́ються со́ромом ті, що говори́ли мені: “Добре, добре!” <font COLOR='RED'><small>17</small></font> Але нехай зрадіють і звеселя́ться Тобою ті, що шука́ють Тебе, Боже, і ті, що лю́блять спасіння Твоє, нехай безперестанку виголо́шують: “Великий Господь!”
    <font COLOR='RED'><small>18</small></font> Я ж не́мічний і вбогий, Господи, допоможи́ мені! Ти поміч моя і моє спасіння, Боже мій, поспіши́!<br />
&nbsp;&nbsp;&nbsp;&nbsp;<font COLOR='RED'>Слава...</font></p>
</body>
</html>