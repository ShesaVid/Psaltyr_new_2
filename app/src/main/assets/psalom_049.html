<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Бог богів, Господь промо́вив і заклика́є зе́млю від схо́ду сонця і до за́ходу. <font COLOR='RED'><small>2</small></font> Від Сио́ну ве́лич краси Його. <font COLOR='RED'><small>3</small></font> Гряде Бог наш – і не мовчи́ть, перед ним вогонь, що все па́лить, навкруги́ Нього сильна буря. <font COLOR='RED'><small>4</small></font> Він заклика́є з висоти небо і землю – суди́ти народ Свій: <font COLOR='RED'><small>5</small></font> “Зберіть до Ме́не святих Моїх, що вступили в завіт зі Мною при жертві!” <font COLOR='RED'><small>6</small></font> Небеса проголо́сять правду Його, бо Суддя цей є Бог. <font COLOR='RED'><small>7</small></font> “Слухай, народе Мій, Я буду говори́ти. Ізраї́лю! Я буду свідчити про́ти тебе́. Я – Бог, твій Бог. <font COLOR='RED'><small>8</small></font> Не за жертви твої буду докоря́ти тобі, бо всепа́лення твої завжди переді Мною. <font COLOR='RED'><small>9</small></font> Не прийму ні телят від дому твого́, ні козлів із дворів твоїх, <font COLOR='RED'><small>10</small></font> бо Мої всі звірі лісові і тварини на всіх горах. <font COLOR='RED'><small>11</small></font> Я знаю всіх птахів небесних і вся краса по́ля переді Мною. <font COLOR='RED'><small>12</small></font> Коли б я зголодні́в, то не сказав би тобі, бо світ увесь Мій і все, що є в ньо́му. <font COLOR='RED'><small>13</small></font> Хіба Я спожива́ю м’я́со телят чи п’ю кров козлів? <font COLOR='RED'><small>14</small></font> Принеси́ Богу жертву хвали́ і виконай перед Всевишнім обітни́ці твої. <font COLOR='RED'><small>15</small></font> І призови Мене в день скорбо́ти твоєї, Я спасу тебе́, і ти прославиш Мене́”. <font COLOR='RED'><small>16</small></font> А до грішника каже Бог: “Наві́що гово́риш ти про настано́ви Мої і завіт Мій береш у вуста́ свої? <font COLOR='RED'><small>17</small></font> Ти ж знена́видів настано́ви Мої і слова Мої відкида́єш від се́бе. <font COLOR='RED'><small>18</small></font> Коли бачиш зло́дія, то сходишся з ним, і з перелю́бником спілкуєшся. <font COLOR='RED'><small>19</small></font> Уста твої невпи́нно злосло́влять, і язик твій спліта́є підступи. <font COLOR='RED'><small>20</small></font> Сиди́ш і нагово́рюєш на брата твого́ і на сина матері твоєї зво́диш на́клеп. <font COLOR='RED'><small>21</small></font> Ти це роби́в, а Я мовча́в; ти гадав, що й Я такий, як ти. Але Я ви́крию тебе і поста́влю перед тобою гріхи твої. <font COLOR='RED'><small>22</small></font> Зрозумійте ж це ви, що забува́єте Бога, щоб я не злови́в вас, і тоді вже ніхто́ не врятує вас. <font COLOR='RED'><small>23</small></font> Хто прино́сить жертву хвали́, той прославляє Мене́, і це дорога, якою Я явлю́ йому спасі́ння Моє”.</p>

</body>
</html>