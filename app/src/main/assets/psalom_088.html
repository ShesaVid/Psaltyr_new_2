<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Милості Твої, Господи, пові́ки співа́тиму, з роду в рід сповіща́тиму істину Твою уста́ми моїми.
 <font COLOR='RED'><small>3</small></font> Бо Ти сказа́в: навіки милість перебува́тиме, на небесах приготу́ється істина Твоя.
 <font COLOR='RED'><small>4</small></font> “Я заповів заві́т о́браним Моїм, клявся Давидові, рабу Моє́му:
 <font COLOR='RED'><small>5</small></font> наві́ки утве́рджу нащадків твоїх і збуду́ю з роду в рід престіл твій”.
 <font COLOR='RED'><small>6</small></font> Прославля́тимуть небеса́ дивні діла Твої, Господи, і правду Твою в Церкві святих.
 <font COLOR='RED'><small>7</small></font> Бо хто на небесах зрівня́ється з Господом? І хто поді́бний до Ньо́го між синами Бо́жими?
 <font COLOR='RED'><small>8</small></font> Бог, що Його прославля́ють собори святих, великий і страшни́й для всіх, хто навкруги́ Ньо́го.
 <font COLOR='RED'><small>9</small></font> Господи, Боже Сил! Хто подібний до Те́бе?! Всесильний Ти, Господи, і правда Твоя навкруги Тебе.
 <font COLOR='RED'><small>10</small></font> Ти володарю́єш над си́лою моря і втихоми́рюєш розбу́рхані хвилі його.
 <font COLOR='RED'><small>11</small></font> Ти смири́в гордого, немов пора́неного, і кріпкістю сили Твоєї Ти розси́пав ворогі́в Твоїх.
 <font COLOR='RED'><small>12</small></font> Твої небеса́ і Твоя земля. Ти створи́в всесвіт і все, що напо́внює його.
 <font COLOR='RED'><small>13</small></font> Пі́вніч і пі́вдень Ти створи́в єси. Фавор і Єрмон іменем Твоїм ра́дуються.
 <font COLOR='RED'><small>14</small></font> Сильні раме́на Твої, міцна́ рука Твоя, високо підне́сена прави́ця Твоя.
 <font COLOR='RED'><small>15</small></font> Правосу́ддя і справедли́вість – основа Престо́лу Твого. Милість і істина йдуть перед лицем Твоїм.
 <font COLOR='RED'><small>16</small></font> Блаже́нні люди, що знають глас святко́вий: Господи, у світлі лиця Твого вони хо́дять,
 <font COLOR='RED'><small>17</small></font> і іменем Твоїм вони ра́дуються весь день, і правдою Твоєю підно́сяться.
 <font COLOR='RED'><small>18</small></font> Бо Ти похвала́ сили їхньої, і милістю Твоєю підно́ситься ріг наш.
 <font COLOR='RED'><small>19</small></font> Бо Господь – За́хист наш і Святий Ізра́їлів – Цар наш.
 <font COLOR='RED'><small>20</small></font> Колись говори́в Ти у видінні святому Твоєму і сказа́в: “Я пода́в поміч му́жньому, підніс о́браного з людей Моїх.
 <font COLOR='RED'><small>21</small></font> Я знайшо́в Давида, слугу Мого, і миром святим Моїм пома́зав його.
 <font COLOR='RED'><small>22</small></font> Рука Моя захисти́ть його і сила Моя підкрі́пить його.
 <font COLOR='RED'><small>23</small></font> Не подола́є ворог його, і син беззако́ння не ві́зьме в неволю його.
 <font COLOR='RED'><small>24</small></font> Розіб’ю перед ним ворогі́в його, і знищу нена́висників його.
 <font COLOR='RED'><small>25</small></font> Істина Моя і милість Моя з ним, і ім’ям Моїм піднесе́ться сила його.
 <font COLOR='RED'><small>26</small></font> І покладу́ на море руку його і на ріки – прави́цю його.
 <font COLOR='RED'><small>27</small></font> І бу́де він звати Мене: “Ти Отець мій і Бог мій, тверди́ня спасіння мого́.”
 <font COLOR='RED'><small>28</small></font> І я пе́рвенця піднесу Мого високо, вище царів землі.
 <font COLOR='RED'><small>29</small></font> Навіки збережу́ йому милість Мою, і завіт Мій вірний йому.
 <font COLOR='RED'><small>30</small></font> І продо́вжу навіки рід його, і престіл його – як дні неба.
 <font COLOR='RED'><small>31</small></font> А якщо́ сини його поки́нуть закон Мій і не бу́дуть ходити за за́повідями Моїми,
 <font COLOR='RED'><small>32</small></font> якщо знева́жать уста́ви Мої і повелінь моїх не збережу́ть,
 <font COLOR='RED'><small>33</small></font> то Я з же́злом прийду на беззако́ння їх і з тяжко́ю карою – на непра́вду їх.
 <font COLOR='RED'><small>34</small></font> Милості ж Моєї не відійму́ від ньо́го й не переміню́ правди Моєї,
 <font COLOR='RED'><small>35</small></font> не злама́ю завіту Мого і не зміню того, що вийшло з уст Моїх.
 <font COLOR='RED'><small>36</small></font> Один раз кля́вся Я свя́тістю Моєю і не скажу́ непра́вду Давиду.
 <font COLOR='RED'><small>37</small></font> Насіння його перебува́тиме повіки, і престіл його – як сонце переді Мною,
 <font COLOR='RED'><small>38</small></font> як місяць, так буде він стоя́ти вічно. Свідок на небеса́х пе́вний”.
 <font COLOR='RED'><small>39</small></font> А ось тепер Ти відки́нув, занедба́в і прогнівався на пома́заника Твого.
 <font COLOR='RED'><small>40</small></font> Знева́жив завіт Твій з рабом Твоїм і ски́нув на землю вінець його.
 <font COLOR='RED'><small>41</small></font> Ти зруйнува́в навкруги му́ри його і тверди́ні його оберну́в на руїну.
 <font COLOR='RED'><small>42</small></font> Грабу́ють його всі, хто прохо́дить шляхом, став він посміхо́виськом у сусідів своїх.
 <font COLOR='RED'><small>43</small></font> Ти підніс прави́цю супроти́вників його, пора́дував усіх ворогі́в його.
 <font COLOR='RED'><small>44</small></font> Ти оберну́в назад ві́стря меча його і не підкріпи́в його в бою.
 <font COLOR='RED'><small>45</small></font> Відібра́в славу його і престіл його повали́в на землю.
 <font COLOR='RED'><small>46</small></font> Ти вкороти́в дні влади його і вкрив його соромом.
 <font COLOR='RED'><small>47</small></font> Доки ж, Господи, будеш відверта́ти від нас лице Твоє, доки буде пала́ти над нами гнів Твій?
 <font COLOR='RED'><small>48</small></font> Спом’яни, який вік мій. Хіба не на ма́рне Ти створи́в усіх синів людських?
 <font COLOR='RED'><small>49</small></font> Хто з людей пожи́в і не зазнав смерти? Хто ви́зволив душу свою від руки́ пе́кла?
 <font COLOR='RED'><small>50</small></font> Де да́вні милості Твої, Господи, що ними кля́вся Ти Давидові в істині Твоїй?
 <font COLOR='RED'><small>51</small></font> Згадай, Господи, нару́гу над слу́гами Твоїми, яку я ношу́ в серці своїм від сильніших народів.
 <font COLOR='RED'><small>52</small></font> Від ворогі́в Твоїх, Господи, що знесла́влюють ім’я пома́заника Твого.
 <font COLOR='RED'><small>53</small></font> Благословен Господь навіки. Амінь.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>