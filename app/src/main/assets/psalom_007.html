<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Господи, Боже мій! Я на Те́бе надіюся, спаси мене і від усіх гони́телів моїх ви́зволи мене. <font COLOR='RED'><small>3</small></font> Щоб ворог не схопив, як лев, душу мою, коли нема визволи́теля і спасителя. <font COLOR='RED'><small>4</small></font> Господи, Боже мій! Якщо я вчини́в щось недо́бре, якщо є непра́вда в руках моїх, <font COLOR='RED'><small>5</small></font> якщо я відплати́в злом при́ятелям моїм або чини́в зло тому́, хто без причи́ни ворогува́в проти ме́не, <font COLOR='RED'><small>6</small></font> то нехай ворог переслі́дує душу мою, нехай насти́гне її, вто́пче в землю життя моє і славу мою кине в порох. <font COLOR='RED'><small>7</small></font> Встань, Господи, у гніві Твоїм, піднеси́ся проти лютува́ння ворогів моїх. Устань, Господи, Боже мій, на суд, що заповіда́в Ти. <font COLOR='RED'><small>8</small></font> І сонм наро́дів ото́чить Тебе́, над ним високо піднеси́сь. <font COLOR='RED'><small>9</small></font> Господь су́дить наро́ди. Суди́ мене́, Господи, за пра́вдою моєю і за неви́нністю моєю. <font COLOR='RED'><small>10</small></font> Нехай припи́ниться злоба грішних, а пра́ведника підкріпи́, бо Ти, Боже пра́ведний, знаєш серця́ й думки́. <font COLOR='RED'><small>11</small></font> Поміч моя від Бога, Який спаса́є пра́ведних се́рцем. <font COLOR='RED'><small>12</small></font> Бог – Суддя пра́ведний, непохи́тний, довготерпели́вий і не посила́є гніву щодня́. <font COLOR='RED'><small>13</small></font> Коли ж хто не кає́ться, Він гос́трить меч Свій, готу́є зброю Свою і направля́є на ньо́го. <font COLOR='RED'><small>14</small></font> Готує для ньо́го лук; стріли Свої робить палю́чими. <font COLOR='RED'><small>15</small></font> Ось нечести́вий захворі́в на неправду, зача́в злобу і породи́в беззако́ння. <font COLOR='RED'><small>16</small></font> Копа́в яму, і вико́пав її, і впав у ту яму, яку сам приготува́в. <font COLOR='RED'><small>17</small></font> І пове́рнеться злоба його́ на го́лову його́, і непра́вда його на ті́м’я його впаде́. <font COLOR='RED'><small>18</small></font> Прославля́тиму Го́спода за правду Його і велича́тиму ім’я Господа Всеви́шнього.</p>
</body>
</html>