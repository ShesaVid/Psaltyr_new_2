<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> На Тебе, Господи, я уповаю, не дай мені осоро́митися повік.
 <font COLOR='RED'><small>2</small></font> Правдою Твоєю вряту́й мене́ і визволи мене́, прихили до ме́не вухо Твоє і спаси́ мене́.
 <font COLOR='RED'><small>3</small></font> Будь мені Богом Захиснико́м, тверди́нею пристано́вища, щоб спасти́ мене.
 <font COLOR='RED'><small>4</small></font> Боже мій, визволи мене з руки́ нечести́вого, з руки беззако́нника, що гно́бить мене.
 <font COLOR='RED'><small>5</small></font> Бо Ти надія моя, Господи Боже мій, надія моя від ю́ности моєї.
 <font COLOR='RED'><small>6</small></font> В Тобі утве́рдився я від утро́би матері моєї, від народження мого́ Ти мій покрови́тель, і Тобі хвала моя завжди.
 <font COLOR='RED'><small>7</small></font> Для багатьо́х я був наче диво, але Ти тверда́ моя надія.
 <font COLOR='RED'><small>8</small></font> Нехай напо́вняться уста мої хвалою Тобі, щоб я оспівував славу Твою і ко́жен день – ве́лич Твою.
 <font COLOR='RED'><small>9</small></font> Не покинь мене в час ста́рості, коли буде покида́ти мене сила моя. Не зали́ш мене.
 <font COLOR='RED'><small>10</small></font> Бо вороги́ мої гово́рять проти ме́не, і ті, що підстеріга́ють душу мою, ра́дяться між собою,
 <font COLOR='RED'><small>11</small></font> ка́жучи: “Бог поки́нув його, переслідуйте і схопіть його, бо нема визволи́теля”.
 <font COLOR='RED'><small>12</small></font> Боже, не віддаляйся від ме́не. Боже, на поміч мені прийди́.
 <font COLOR='RED'><small>13</small></font> Нехай осоро́мляться, нехай ще́знуть усі, що повста́ли на душу мою. Нехай покриють со́ром і безче́стя тих, що шукають заги́белі моєї.
 <font COLOR='RED'><small>14</small></font> А я завжди буду упова́ти на Те́бе і примно́жувати вся́ку похвалу́ Тобі.
 <font COLOR='RED'><small>15</small></font> Уста мої будуть звіща́ти правду Твою, ко́жен день – благодіяння Твої, що їм я не знаю числа.
 <font COLOR='RED'><small>16</small></font> Завжди буду ду́мати про силу Господа Бога, зга́дувати правду Твою. Тільки Твою, Боже.
 <font COLOR='RED'><small>17</small></font> Ти навча́в мене́ від юности моєї, і донині я сповіща́ю про чудеса Твої.
 <font COLOR='RED'><small>18</small></font> І до ста́рості, і до сивини́ не покинь мене, Боже, до́ки не розкажу про силу Твою всьому́ народові і всьому́ грядущому про могу́тність Твою.
 <font COLOR='RED'><small>19</small></font> Правда Твоя, Боже, до небес. Великі діла вчини́в Ти; Боже, хто подібний до Те́бе?
 <font COLOR='RED'><small>20</small></font> Ти посила́в на ме́не лю́ту біду́, але знову оживля́в мене і з безодні землі виво́див мене́.
 <font COLOR='RED'><small>21</small></font> Ти показа́в на мені правосу́ддя Твоє, але, оберну́вшись, Ти втіша́в мене́ і з безодні землі знову виво́див мене́,
 <font COLOR='RED'><small>22</small></font> тому́ буду прославля́ти Тебе́ знову між наро́дами, на струнних орга́нах сла́витиму істину Твою, Боже. Буду оспівувати Тебе на гу́слях, святий Ізра́їлів.
 <font COLOR='RED'><small>23</small></font> Радіють уста́ мої, коли співа́ю Тобі, і душа моя, яку Ти ви́зволив;
 <font COLOR='RED'><small>24</small></font> і язик мій щодня́ буде прославля́ти правду Твою, бо осоро́млені ті, що шукали заги́белі мені.
</p>

</body>
</html>