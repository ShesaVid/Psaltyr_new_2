<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Прославля́йте Господа і призива́йте ім’я Його. Сповіща́йте між народами про діла Його.
 <font COLOR='RED'><small>2</small></font> Співа́йте Йому і сла́вте Його, розповіда́йте про всі чудеса Його.
 <font COLOR='RED'><small>3</small></font> Хвалі́ться іменем святим Його. Нехай раді́є серце тих, що шука́ють Господа.
 <font COLOR='RED'><small>4</small></font> Шука́йте Господа й си́ли Його, шука́йте лиця Його завжди.
 <font COLOR='RED'><small>5</small></font> Зга́дуйте чуда Його, що він створи́в, знаме́ння Його й суди уст Його.
 <font COLOR='RED'><small>6</small></font> Ви, насі́ння Авраамове, раби Його, сини Якова – о́брані Його.
 <font COLOR='RED'><small>7</small></font> Він є Господь Бог наш: по всій землі суди Його.
 <font COLOR='RED'><small>8</small></font> Він навіки пам’ята́є завіт Свій, слово, яке заповіда́в у тисячі роді́в,
 <font COLOR='RED'><small>9</small></font> яке заповіда́в Авраамові, і клятву Свою Ісаакові.
 <font COLOR='RED'><small>10</small></font> І поста́вив його зако́ном для Якова та Ізраїля в завіт вічний,
 <font COLOR='RED'><small>11</small></font> ка́жучи: “Дам тобі землю Ханаанську в по́діл насліддя вашого”.
 <font COLOR='RED'><small>12</small></font> Коли їх було ще мало за кількістю, дуже мало, і були вони чужи́нцями в ній,
 <font COLOR='RED'><small>13</small></font> і перехо́дили вони від народу до народу, з царства до пле́мені іншого,
 <font COLOR='RED'><small>14</small></font> Він не дозво́лив ніко́му кри́вдити їх і забороня́в про них царям:
 <font COLOR='RED'><small>15</small></font> “Не доторка́йтеся до пома́заних Моїх і не чиніть зла проро́кам Моїм”.
 <font COLOR='RED'><small>16</small></font> І прикли́кав голод на землю, і зни́щив усяке хлібне стебло́.
 <font COLOR='RED'><small>17</small></font> Послав перед ними чоловіка; в рабство був про́даний Йосиф.
 <font COLOR='RED'><small>18</small></font> Скували кайда́нами ноги йому, в залізних пу́тах була душа його,
 <font COLOR='RED'><small>19</small></font> аж поки спо́внилося слово Його, слово Господнє випро́бувало його.
 <font COLOR='RED'><small>20</small></font> Послав цар і звільни́в його, воло́дар народу ви́пустив його.
 <font COLOR='RED'><small>21</small></font> І поста́вив його господарем над усім домом своїм і прави́телем над усім володінням своїм.
 <font COLOR='RED'><small>22</small></font> Щоб він настановля́в вельмо́ж його за душею своєю і старі́йшин його навча́в мудрости.
 <font COLOR='RED'><small>23</small></font> Тоді прийшо́в Ізраїль до Єгипту, і пересели́вся Яків у землю Хамову.
 <font COLOR='RED'><small>24</small></font> І дуже розмно́жив Бог людей Своїх, і зробив їх сильнішими від ворогі́в їхніх.
 <font COLOR='RED'><small>25</small></font> Попусти́в серце єгиптян знена́видіти народ Його, чини́ти напа́сті рабам Його.
 <font COLOR='RED'><small>26</small></font> Тоді послав Мойсея, раба Свого, і Аарона, якого ви́брав.
 <font COLOR='RED'><small>27</small></font> Вони показа́ли між ними слова знаме́нь Його і чудеса Його в землі Хамовій.
 <font COLOR='RED'><small>28</small></font> Насла́в те́мряву і зробив мо́рок, і не могли супере́чити слову Його.
 <font COLOR='RED'><small>29</small></font> Переміни́в воду їх на кров і помори́в усю рибу їх.
 <font COLOR='RED'><small>30</small></font> Закиші́ла земля їх жабами, навіть у поко́ях царів їхніх.
 <font COLOR='RED'><small>31</small></font> Сказав Він, і роя́ми з’явились о́води й комарі у всій країні їх.
 <font COLOR='RED'><small>32</small></font> Посла́в на них град замість дощу, і вогонь палю́чий на землю їх.
 <font COLOR='RED'><small>33</small></font> Поби́в виноград і смоковниці їх, і дерева полама́в у країні їх.
 <font COLOR='RED'><small>34</small></font> Сказав, і прийшли сарана́ та гусінь – без ліку.
 <font COLOR='RED'><small>35</small></font> І поже́рли всю траву на землі їх, поїли увесь урожай на полях їх.
 <font COLOR='RED'><small>36</small></font> І умертви́в всякого пе́рвістка в землі їх, поча́тки всієї сили їх.
 <font COLOR='RED'><small>37</small></font> І вивів ізраїльтян із сріблом і золотом, і не було хворого в колінах (поколіннях) їх.
 <font COLOR='RED'><small>38</small></font> Зрадів Єгипет, коли ви́йшли вони, бо обійня́в його страх перед ними.
 <font COLOR='RED'><small>39</small></font> Господь розпросте́р над ними хмару, як покров їм, і вогняний стовп, – щоб світив їм уночі.
 <font COLOR='RED'><small>40</small></font> Просили вони, і Він послав їм перепели́ць і хлібом небесним наси́чував їх.
 <font COLOR='RED'><small>41</small></font> Розколо́в скелю, і потекла вода, зашуміла рікою по землі сухій.
 <font COLOR='RED'><small>42</small></font> Бо згадав Він слово Своє до Авраама, раба Свого,
 <font COLOR='RED'><small>43</small></font> і вивів народ Свій з ра́дощами, о́браних Своїх – з весе́лощами.
 <font COLOR='RED'><small>44</small></font> І дав їм землю народів, і успадкува́ли вони працю чужих народів.
 <font COLOR='RED'><small>45</small></font> Щоб за́повіді Його вико́нували й дотри́мувалися закону Його. Алилуя!<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>