<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Прославля́йте Господа, бо Він благий, бо повіки милість Його.
 <font COLOR='RED'><small>2</small></font> Хто ви́словить могутність Господа, звісти́ть усі хвали Його?
 <font COLOR='RED'><small>3</small></font> Блаженні ті, хто чи́нить правосуддя і дотри́мується справедли́вости.
 <font COLOR='RED'><small>4</small></font> Пом’яни́ нас, Господи, в любо́ві до людей Твоїх, завіта́й до нас спасінням Твоїм,
 <font COLOR='RED'><small>5</small></font> щоб мені бачити блаженне життя о́браних Твоїх, радіти ра́дощами народу Твого, хвали́тися з насліддям Твоїм.
 <font COLOR='RED'><small>6</small></font> Нагрішили ми, як і батьки наші, жили́ не за правдою, твори́ли беззако́ння.
 <font COLOR='RED'><small>7</small></font> Батьки наші у Єгипті не зрозуміли чудес Твоїх, не пам’ята́ли про багатство милосердя Твого та прогніви́ли Тебе біля моря, Червоного моря.
 <font COLOR='RED'><small>8</small></font> Але Ти, Господи, спас їх ради імені Твого, щоб показа́ти могу́тність Твою.
 <font COLOR='RED'><small>9</small></font> І наказа́в Господь Червоному морю, і розступи́лося воно, і перевів їх через безо́дню, наче через пусте́лю.
 <font COLOR='RED'><small>10</small></font> І врятува́в їх від руки нена́висника, і ви́зволив їх від руки во́рога.
 <font COLOR='RED'><small>11</small></font> Покрила вода гноби́телів їх, жоден з них не залиши́вся.
 <font COLOR='RED'><small>12</small></font> І повірили вони словам Його і заспівали хвалу Йому.
 <font COLOR='RED'><small>13</small></font> Та скоро забули діла Його, не поклада́ли надії на волю Його.
 <font COLOR='RED'><small>14</small></font> Забажа́ли м’яса в пустелі і випробо́вували силу Бога в країні безлю́дній.
 <font COLOR='RED'><small>15</small></font> Він ви́конав бажання їх, але послав рану на душі їхні.
 <font COLOR='RED'><small>16</small></font> І за́здрили у стані Мойсеєві та Ааронові, святому Господа.
 <font COLOR='RED'><small>17</small></font> Тоді розступи́лася земля і погли́нула Дафана, покрила зборище Авирона.
 <font COLOR='RED'><small>18</small></font> Упав вогонь на них, і полум’я попали́ло богопроти́вних.
 <font COLOR='RED'><small>19</small></font> Зробили вони тельця біля Хорива і поклони́лися ідолові.
 <font COLOR='RED'><small>20</small></font> Проміня́ли славу Бога на образ тельця, що їсть траву.
 <font COLOR='RED'><small>21</small></font> Забули Бога, Спасителя свого, що зве́ршив величне у Єгипті,
 <font COLOR='RED'><small>22</small></font> дивне – в землі Хамовій, страшне́ – на Червоному морі.
 <font COLOR='RED'><small>23</small></font> І хотів Він ви́нищити їх, коли б Мойсей, ви́браний Його, не став перед Ним у благанні, щоб відверну́ти гнів Його; щоб не погубив їх.
 <font COLOR='RED'><small>24</small></font> І знева́жили вони землю жада́ну, не стали вірити словам Його;
 <font COLOR='RED'><small>25</small></font> наріка́ли в наме́тах своїх і не слухали голосу Господнього.
 <font COLOR='RED'><small>26</small></font> І підня́в Він руку Свою на них, щоб зни́щити їх у пустелі,
 <font COLOR='RED'><small>27</small></font> розвіяти наща́дків їх між народами, розсіяти їх по землі.
 <font COLOR='RED'><small>28</small></font> Вони приста́ли до Ваалфегора і їли же́ртви мертвих,
 <font COLOR='RED'><small>29</small></font> і прогнівля́ли Бога ділами своїми. За це хворо́ба стала ни́щити їх.
 <font COLOR='RED'><small>30</small></font> Тоді встав Финеєс і вчини́в суд над ви́нними, і по́шесть припини́лася.
 <font COLOR='RED'><small>31</small></font> І це зарахо́вано йому в пра́ведність з роду й до роду повіки.
 <font COLOR='RED'><small>32</small></font> І прогніви́ли вони Бога біля вод Меріви, і Мойсей потерпів за них,
 <font COLOR='RED'><small>33</small></font> бо так вони засмути́ли дух його, що він згріши́в уста́ми своїми.
 <font COLOR='RED'><small>34</small></font> Не зни́щили народів, про яких говори́в їм Господь,
 <font COLOR='RED'><small>35</small></font> але зміша́лися з язи́чниками і навчи́лися зви́чаїв їх,
 <font COLOR='RED'><small>36</small></font> стали служити ідолам їх, які стали для них споку́сою,
 <font COLOR='RED'><small>37</small></font> прино́сили в жертву бісам синів своїх і до́чок своїх;
 <font COLOR='RED'><small>38</small></font> пролива́ли кров безвинну, кров синів своїх та до́чок своїх, прино́сячи їх в жертву ідолам ханаанським, – і оскверни́лася земля кров’ю;
 <font COLOR='RED'><small>39</small></font> осквернили себе ділами своїми, блуд твори́ли в ділах своїх.
 <font COLOR='RED'><small>40</small></font> Тоді запала́в гнів Господа на народ Його, і противним стало Йому насліддя Його.
 <font COLOR='RED'><small>41</small></font> і відда́в їх у руки язи́чницьких народів, і вороги́ їх стали володіти ними.
 <font COLOR='RED'><small>42</small></font> Вороги гнобили їх, і вони кори́лися під рукою їхньою.
 <font COLOR='RED'><small>43</small></font> Багато разів Він визволя́в їх, вони ж гніви́ли Його впе́ртістю своєю, тому були прини́жені за беззако́ння своє.
 <font COLOR='RED'><small>44</small></font> Але Він згля́нувся на скорбо́ту їх, коли почув сто́гін їх.
 <font COLOR='RED'><small>45</small></font> Згада́в завіт Свій з ними і жаль огорну́в Його з великого милосе́рдя Його.
 <font COLOR='RED'><small>46</small></font> І збу́джував милосердя до них у всіх тих, що понево́лили їх.
 <font COLOR='RED'><small>47</small></font> Спаси нас, Господи, Боже наш! Збери нас з–по́між народів, щоб славити святе ім’я Твоє та хвали́тися славою Твоєю.
 <font COLOR='RED'><small>48</small></font> Благословен Господь, Бог Ізра́їля, од віку до віку. І нехай скаже увесь народ: амінь! Алилуя!<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>