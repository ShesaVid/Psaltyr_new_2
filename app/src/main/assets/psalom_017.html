<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> ВозлюблюТебе́, Господи, крі́посте моя. <font COLOR='RED'><small>3</small></font> Господь – тверди́ня моя і пристано́вище моє, визволи́тель мій, Бог мій, поміч моя; на Ньо́го моя надія, оборо́нець мій, ріг спасіння мого́, засту́пник мій. <font COLOR='RED'><small>4</small></font> З хвало́ю прикли́чу Господа і від ворогів моїх спасу́ся. <font COLOR='RED'><small>5</small></font> Огорну́ли мене́ муки смерте́льні, і ріки беззако́ння засмути́ли мене́. <font COLOR='RED'><small>6</small></font> Кайда́ни пекельні скува́ли мене́, і сіті сме́ртні обплу́тали мене́. <font COLOR='RED'><small>7</small></font> У тісноті́ моїй я призива́в Господа і до Бога мого взива́в, і Він почув голос мій із храму святого Свого, і блага́ння моє дійшло́ до слуху Його. <font COLOR='RED'><small>8</small></font> І затрясла́ся, захита́лася земля, тремті́ли й тряслися підва́лини гір, бо запала́в гнівом Господь. <font COLOR='RED'><small>9</small></font> Підня́вся дим від гніву Його і з вуст Його – вогонь палю́чий, пала́юче вугілля си́палося від Ньо́го. <font COLOR='RED'><small>10</small></font> Він прихили́в небеса́ й зійшов, і мо́рок – під ногами Його. <font COLOR='RED'><small>11</small></font> І возсів на херуви́мів, і полетів, понісся на крилах вітру. <font COLOR='RED'><small>12</small></font> Хмарами, як покро́вом, Він покрив Себе́, темними хмарами води Він огорнув Себе́. <font COLOR='RED'><small>13</small></font> Від блиску Його перед Ним летіли хмари, град і вогненне вугілля. <font COLOR='RED'><small>14</small></font> І загримів у небесах Господь, і Всеви́шній пода́в голос Свій. <font COLOR='RED'><small>15</small></font> Пусти́в стріли Свої і розігна́в їх. Метну́в бе́зліч бли́скавок і розсі́яв їх. <font COLOR='RED'><small>16</small></font> І відкри́лися джере́ла вод, відкри́лися осно́ви все́світу від заборо́ни Твоєї, Господи, від по́диху гніву Твого. <font COLOR='RED'><small>17</small></font> Він простя́г руку з висоти і взя́в мене́, і з глибокої води ви́зволив мене́. <font COLOR='RED'><small>18</small></font> Він ви́зволив мене́ від ворогів моїх сильних і від ненави́сників моїх, що були сильні́шими від ме́не. <font COLOR='RED'><small>19</small></font> Вони повста́ли на ме́не в час біди моєї, та Господь укріпи́в мене́. <font COLOR='RED'><small>20</small></font> Він вивів мене́ на про́стір і ви́зволив мене́, бо Він возлюби́в мене́. <font COLOR='RED'><small>21</small></font> Господь возда́в мені за правдою моєю і за чистото́ю рук моїх відплати́в мені. <font COLOR='RED'><small>22</small></font> Бо я зберіг путі Господні і не був нечести́вим перед Богом моїм. <font COLOR='RED'><small>23</small></font> Бо всі за́повіді Його були переді мною, і від повелінь Його я не відхиля́вся. <font COLOR='RED'><small>24</small></font> Я був непоро́чний перед Ним і бері́гся, щоб не згріши́ти мені. <font COLOR='RED'><small>25</small></font> І возда́в мені Господь за пра́вдою моєю і за чистото́ю рук моїх перед очи́ма Його. <font COLOR='RED'><small>26</small></font> Господи, Ти чи́ниш з ми́лостивим ми́лостиво, і з справедли́вим за справедли́вістю його, <font COLOR='RED'><small>27</small></font> з чи́стим – за чистото́ю його, а з лука́вим – за лука́вством його. <font COLOR='RED'><small>28</small></font> Бо Ти народ понево́лений спа́саєш і пи́ху го́рдих прибо́ркуєш. <font COLOR='RED'><small>29</small></font> Ти засві́чуєш світи́льник мій. Господь Бог мій просві́чує те́мряву мою. <font COLOR='RED'><small>30</small></font> З Тобою я перемага́ю військо, з Богом моїм я через мур перейду́. <font COLOR='RED'><small>31</small></font> Бог мій! Непоро́чні путі Його, чисте слово Його, Він оборонець усіх, що наді́ються на Ньо́го. <font COLOR='RED'><small>32</small></font> Бо хто Бог, крім Господа? Хто захисни́к, крім Бога нашого? <font COLOR='RED'><small>33</small></font> Бог підпері́зує мене силою, рівня́є переді мною дорогу мою. <font COLOR='RED'><small>34</small></font> Ро́бить ноги мої швидки́ми, як у о́леня, і на висо́тах моїх ста́вить мене́. <font COLOR='RED'><small>35</small></font> Привча́є руки мої до боротьби і м’язи мої ро́бить, як лук мідний. <font COLOR='RED'><small>36</small></font> Ти, Господи, даєш мені щит спасі́ння Твого́, прави́ця Твоя підтри́мує мене́ і ласка Твоя звели́чує мене́. <font COLOR='RED'><small>37</small></font> Ти розши́рюєш кро́ки мої піді мною, і не хита́ються ноги мої. <font COLOR='RED'><small>38</small></font> Я жену ворогі́в моїх і настига́ю їх, і не поверта́юся, аж до́ки не знищу їх. <font COLOR='RED'><small>39</small></font> Уража́ю їх, і вони не мо́жуть встати, падають під ногами моїми. <font COLOR='RED'><small>40</small></font> Бо Ти підпереза́в мене силою на битву, кинув під ноги мої тих, що повста́ли на ме́не. <font COLOR='RED'><small>41</small></font> Ти поверну́в до ме́не спи́ною ворогів моїх, і я ни́щив тих, що нена́виділи мене. <font COLOR='RED'><small>42</small></font> Вони кричали, та ні́кому було рятува́ти; до Господа – але Він не послу́хав їх. <font COLOR='RED'><small>43</small></font> Я розсіва́ю їх, як по́рох перед вітром, як багно́ на вулиці, топчу їх. <font COLOR='RED'><small>44</small></font> Ти врятува́в мене́ від людського зако́лоту, поста́вив мене́ на чолі народів. Народ, якого не знав я, слу́жить мені. <font COLOR='RED'><small>45</small></font> Лише почу́вши про ме́не, народи підкоря́ються мені, чужинці запобіга́ють переді мною, <font COLOR='RED'><small>46</small></font> навіть в укрі́пленнях своїх іноплемі́нники блі́днуть і тремтя́ть. <font COLOR='RED'><small>47</small></font> Живий Господь і благослове́нний Бог. І нехай просла́влений буде Бог спасіння мого! <font COLOR='RED'><small>48</small></font> Бог, що відплачує за ме́не і підко́рює мені народи, <font COLOR='RED'><small>49</small></font> Він визволив мене́ від ворогів моїх, підніс мене́ над тими, що воювали проти ме́не, і від чоловіка непра́ведного ви́зволив мене́. <font COLOR='RED'><small>50</small></font> За те буду сла́вити Тебе, Господи, між народами й співа́тиму імені Твоєму.
    <font COLOR='RED'><small>51</small></font> Ти велично спаса́єш царя і виявля́єш милість до пома́заника Свого Давида і роду його навіки.<br />
&nbsp;&nbsp;&nbsp;&nbsp;<font COLOR='RED'>Слава...</font></p>
</body>
</html>