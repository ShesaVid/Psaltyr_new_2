<html>
<body>
<p>&nbsp;&nbsp;&nbsp;&nbsp;Владико Господи Вседержи́телю! Творче всіх, Отче щедрий і ми́лостивий Боже! Ти з землі створи́в чоловіка за о́бразом Твоїм і подо́бою, щоб він прославляв ім'я Твоє на землі; а коли ви́селив його з раю за пору́шення за́повідей Твоїх, Ти знову на краще перетворив його в Сині Твоїм Христі Ісусі і відкрив для ньо́го небесний рай. Дя́куємо Тобі, що Ти примно́жив милість Твою до нас і не відда́в нас ворога́м нашим, що намага́ються кинути душі наші у безо́дню пеке́льну. Отже і нині, многомилостивий і всеблагий Господи, Ти не хо́чеш смерті грішника, а чека́єш, щоб наверну́вся він, і Ти прийма́єш Його, як сина. Ти підійма́єш тих, що впали, і засму́чених зцілюєш; наверни́ й мене, грішного, до покая́ння, бо я впав, підійми мене, засму́ченого, зціли. Благаю Твою безмірну щедрість і незбагне́нну доброту: прости й забудь мої незліче́нні беззако́ння, що я свідомо чи несвідомо вчинив. Просвіти́ заслі́пленість серця мого і дай мені покаяння сльози, щоб я очи́стив від скве́рни думки мої. Почуй, Господи! Зглянься, Людинолюбний! Прости, многомилостивий, і ви́зволи змучену душу мою від страждань, що їх спричиня́ють при́страсні мої помисли. Всеблагий Господи, Людинолюбний! Прожени від ме́не гноби́теля диявола, щоб не водив мене за своїм бажа́нням і не робив мене рабо́м гріха; Сам Ти царю́й у мені, Боже мій, і веди Твоєю доро́гою. Я – Твій, спаси мене, дай мені жити за волею Твоєю. Очи́сти моє серце, охорони́ уста від неправди, дай ді́яти тільки добре, ми́слити тільки вго́дне Тобі; дай мені спо́кій душевних моїх сил, дай радість духо́вну, любов правди́ву, довготерпіння, благість, лагідність, нелицемірну віру, стри́маність тверду́. Наповни мене всього плодами добра – дара́ми Всесвятого Твого Духа. Не відбирай душі моєї, коли ще я не гото́вий, але покая́нням моїм очи́сти і тоді вже покли́ч від цього життя щоб без перешко́д диявольських прийшов я до Тебе в оселю Твоєї невимовної слави з усіма святими, де святи́ться і прославля́ється пречисте і величне ім'я Твоє, Отця, і Сина, і Святого Духа, нині, і повсякчас, і на віки віків. Амінь.
</p>

</body>
</html>