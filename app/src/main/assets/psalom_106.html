<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Прославля́йте Господа, бо Він благий, бо повіки милість Його.
 <font COLOR='RED'><small>2</small></font> Так нехай ска́жуть ви́зволені Господом, яких Він визволив із руки́ ворога,
 <font COLOR='RED'><small>3</small></font> і зібрав їх із усіх країв – зі сходу й заходу, з півночі і півдня.
 <font COLOR='RED'><small>4</small></font> Блукали вони по пусте́лі безлю́дними шляха́ми і не знахо́дили міста засе́леного.
 <font COLOR='RED'><small>5</small></font> Голод і спрагу терпіли вони, знемага́ла в них душа їхня.
 <font COLOR='RED'><small>6</small></font> Тоді взива́ли до Господа в скорбо́ті своїй, і Він ви́зволив їх із біди їхньої.
 <font COLOR='RED'><small>7</small></font> І привів їх прямою дорогою до міста засе́леного.
 <font COLOR='RED'><small>8</small></font> Нехай же прославля́ють Господа за милість Його і за дивні діла Його для синів людських,
 <font COLOR='RED'><small>9</small></font> бо Він наси́тив душу спра́глу і душу голодну спо́внив добром.
 <font COLOR='RED'><small>10</small></font> Вони сиділи в те́мряві і тіні смертній, ско́вані скорбо́тою та залізом,
 <font COLOR='RED'><small>11</small></font> бо не скори́лися словам Божим і зневажа́ли вони Всеви́шнього.
 <font COLOR='RED'><small>12</small></font> Він же смирив серця́ їхні стражда́ннями, вони па́дали, і не було кому допомогти́ їм.
 <font COLOR='RED'><small>13</small></font> Тоді взива́ли вони до Господа в скорботі своїй, і Він ви́зволив їх від бід їхніх,
 <font COLOR='RED'><small>14</small></font> вивів їх із те́мряви і тіні смертної і кайда́ни їх розірва́в.
 <font COLOR='RED'><small>15</small></font> Нехай же прославля́ють Господа за милість Його і дивні діла Його для синів людських:
 <font COLOR='RED'><small>16</small></font> бо розбив Він бра́ми мідні і замки́ залізні злама́в.
 <font COLOR='RED'><small>17</small></font> Непокірні стражда́ли через беззако́нне життя своє і за непра́вди свої терпіли.
 <font COLOR='RED'><small>18</small></font> Душа їхня відвертала́ся від уся́кої пожи́ви, і набли́зилися вони до воріт смерти.
 <font COLOR='RED'><small>19</small></font> Тоді взива́ли вони до Господа в скорботі своїй, і Він ви́зволив їх від бід їхніх,
 <font COLOR='RED'><small>20</small></font> послав їм слово Своє і зціли́в їх, і з могил їхніх ви́вів їх.
 <font COLOR='RED'><small>21</small></font> Нехай же прославля́ють Господа за милість Його і за дивні діла Його для синів людських.
 <font COLOR='RED'><small>22</small></font> Нехай прино́сять Йому же́ртви хвали, і пісня́ми радости нехай сповіща́ють про діла Його.
 <font COLOR='RED'><small>23</small></font> Ті, що на кораблях плавають по морю і вико́нують роботу свою на во́дах великих,
 <font COLOR='RED'><small>24</small></font> вони ба́чать діла Господні і чудеса Його на глибині:
 <font COLOR='RED'><small>25</small></font> ска́же Він – і здійметься буйний вітер, який високо підно́сить хвилі, –
 <font COLOR='RED'><small>26</small></font> піднімає їх до неба, і опускає в безодню, і від страху мліє душа людей.
 <font COLOR='RED'><small>27</small></font> Кружля́ють вони і хита́ються, наче п’яні, – зника́є вся мудрість їхня.
 <font COLOR='RED'><small>28</small></font> Тоді взива́ють вони до Господа в скорбо́ті своїй, і Він визволя́є їх від біди.
 <font COLOR='RED'><small>29</small></font> Він повелів бурі, і наста́ла тиша, і хвилі зати́хли.
 <font COLOR='RED'><small>30</small></font> І радіють вони, що море втихло, а Він приво́дить їх до бажаної пристані.
 <font COLOR='RED'><small>31</small></font> Нехай же прославля́ють Господа за милість Його і за дивні діла Його для синів людських.
 <font COLOR='RED'><small>32</small></font> Нехай вихваля́ють Його в зібра́нні людей і прославля́ють Його на збо́рах старі́йшин.
 <font COLOR='RED'><small>33</small></font> Він перетво́рює ріки на пусте́лю і джере́ла води на безво́дну землю,
 <font COLOR='RED'><small>34</small></font> землю родю́чу на солончаки́ за беззако́ння тих, що живуть в ній.
 <font COLOR='RED'><small>35</small></font> Він перетво́рює пусте́лю на озе́ра, і землю засо́хлу – на джере́ла води.
 <font COLOR='RED'><small>36</small></font> І оселяє там голо́дних; вони буду́ють міста – осе́лі собі,
 <font COLOR='RED'><small>37</small></font> засіва́ють поля, наса́джують виноградники, що прино́сять їм великий урожай.
 <font COLOR='RED'><small>38</small></font> Він благословля́є їх, і вони швидко розмно́жуються, і тварин у них не зме́ншується.
 <font COLOR='RED'><small>39</small></font> Вони занепада́ли від гно́блення, біди і скорбо́ти,
 <font COLOR='RED'><small>40</small></font> тоді Він посила́в безче́стя на князі́в їхніх і залиша́в їх блука́ти по пусте́лі, де немає шляхів.
 <font COLOR='RED'><small>41</small></font> Убогого Він спаса́в від біди і примно́жував рід його, як отари овець.
 <font COLOR='RED'><small>42</small></font> Ба́чать це праведники і радіють, а беззако́нні замика́ють уста́ свої.
 <font COLOR='RED'><small>43</small></font> Хто мудрий, той помі́тить це і зрозумі́є милості Господні.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>