<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Господи! Ви́слухай моли́тву мою, і плач мій до Те́бе нехай ді́йде.
 <font COLOR='RED'><small>3</small></font> Не відверта́й лиця Твого від ме́не в день, коли я в скорбо́ті. Прихили́ до ме́не вухо Твоє в той день, коли призву́ Тебе; скоро ви́слухай мене.
 <font COLOR='RED'><small>4</small></font> Бо щеза́ють, наче дим, дні мої, і ко́сті мої висохли.
 <font COLOR='RED'><small>5</small></font> Я підко́шений, наче трава, і ви́сохло серце моє, бо я вже забув їсти хліб мій.
 <font COLOR='RED'><small>6</small></font> Від тяжко́го зітха́ння мого присо́хли кості мої до пло́ті моєї.
 <font COLOR='RED'><small>7</small></font> Я став поді́бний до нічного птаха в пустелі, став як сова́ на руїнах.
 <font COLOR='RED'><small>8</small></font> Не сплю і став наче само́тній птах на покрі́влі.
 <font COLOR='RED'><small>9</small></font> Кожного дня зневажа́ють мене вороги́ мої, і ті, що хвали́ли мене, проклина́ють мене.
 <font COLOR='RED'><small>10</small></font> Я вже попіл їм, наче хліб, і пиття́ моє змішую зі сльоза́ми.
 <font COLOR='RED'><small>11</small></font> Від лиця гніву Твого і ярости Твоєї – Ти підніс і кин́ув мене.
 <font COLOR='RED'><small>12</small></font> Дні мої, наче тінь, зника́ють, і я ви́сох, як та трава.
 <font COLOR='RED'><small>13</small></font> Ти ж, Господи, перебува́єш вічно, і пам’ять про Те́бе з роду в рід.
 <font COLOR='RED'><small>14</small></font> Ти вста́неш і змилосе́рдишся над Сионом, бо вже час поми́лувати його, бо вже прийшов призна́чений час.
 <font COLOR='RED'><small>15</small></font> Бо раби Твої полюби́ли й каміння його, і жаль їм руїн його.
 <font COLOR='RED'><small>16</small></font> І будуть наро́ди боя́тись імені Твого, і всі царі́ землі – слави Твоєї.
 <font COLOR='RED'><small>17</small></font> Бо відбуду́є Господь Сион і я́виться у славі Своїй.
 <font COLOR='RED'><small>18</small></font> Він згля́неться на молитви́ смире́нних і не відки́не блага́ння їх.
 <font COLOR='RED'><small>19</small></font> І буде напи́сано про це для поколі́нь майбу́тніх, і люди, що наро́дяться, будуть хвали́ти Господа.
 <font COLOR='RED'><small>20</small></font> Бо Він прихили́вся з висоти святої Своєї, поглянув Господь з небес на землю,
 <font COLOR='RED'><small>21</small></font> щоб почу́ти сто́гін ув’язнених, звільни́ти синів, на смерть засу́джених,
 <font COLOR='RED'><small>22</small></font> щоб прославля́ли ім’я Господнє в Сионі і хвали́ли Його в Єрусалимі,
 <font COLOR='RED'><small>23</small></font> коли разом зберу́ться народи й царства, щоб служи́ти Господу.
 <font COLOR='RED'><small>24</small></font> Ти ви́снажив у дорозі сили мої, вкороти́в дні віку мого.
 <font COLOR='RED'><small>25</small></font> І я сказав: “Боже мій! Не знищуй мене на половині життя мого, Твої літа в роді родів вічно.
 <font COLOR='RED'><small>26</small></font> На поча́тку Ти, Господи, землю створи́в, і небеса́ – діло рук Твоїх.
 <font COLOR='RED'><small>27</small></font> Вони заги́нуть, Ти ж існува́тимеш; вони, наче риза, постаріють; як одежу, перемі́ниш їх, і вони змі́няться.
 <font COLOR='RED'><small>28</small></font> Ти ж усе Той Самий, і літа Твої не скінчаться.
 <font COLOR='RED'><small>29</small></font> Сини рабів Твоїх бу́дуть жити, і насліддя їх утверди́ться перед лицем Твоїм повік”.
</p>

</body>
</html>