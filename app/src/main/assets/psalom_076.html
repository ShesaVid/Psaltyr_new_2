<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Голосом моїм до Господа я буду взива́ти. Голос мій до Бога, і Він почу́є мене́.
 <font COLOR='RED'><small>3</small></font> В день скорбо́ти моєї шукав я Господа, вночі підно́сив ру́ки мої і не опуска́в їх – душа моя не ма́ла втіхи.
 <font COLOR='RED'><small>4</small></font> Зга́дував я Бога і тремтів, став розду́мувати, і знемага́в дух мій.
 <font COLOR='RED'><small>5</small></font> Не змика́лися очі мої вночі, я сумував і не міг говори́ти.
 <font COLOR='RED'><small>6</small></font> Я розду́мував про дні да́вні, прига́дував роки віків мину́лих.
 <font COLOR='RED'><small>7</small></font> Вночі розду́мувало серце моє і допи́тувався дух мій:
 <font COLOR='RED'><small>8</small></font> невже́ навіки відки́нув мене́ Господь і не ви́явить більше до ме́не милости Своєї?
 <font COLOR='RED'><small>9</small></font> Невже назавжди спини́лася милість Його і скінчи́лося слово Його з роду в рід?
 <font COLOR='RED'><small>10</small></font> Невже забу́в ми́лувати Бог і в гніві Своїм зачинив щедро́ти Свої?
 <font COLOR='RED'><small>11</small></font> І я сказав: “Ось, горе мені – це змі́на прави́ці Всевишнього”.
 <font COLOR='RED'><small>12</small></font> Буду зга́дувати про діла Господні, зга́дувати від початку чудеса́ Твої.
 <font COLOR='RED'><small>13</small></font> Буду вду́муватися в усі діла Твої, розду́мувати про всі дія́ння Твої.
 <font COLOR='RED'><small>14</small></font> Боже! Свята путь Твоя. Хто бог великий, як Бог наш?!
 <font COLOR='RED'><small>15</small></font> Ти єси Бог, що тво́риш чудеса. Ти показа́в між народами силу Твою.
 <font COLOR='RED'><small>16</small></font> Ти ви́зволив силою Твоєю народ Твій – синів Якова та Йосифа.
 <font COLOR='RED'><small>17</small></font> Поба́чили Тебе во́ди, Боже, побачили Тебе во́ди й убоя́лися, затремтіли безо́дні.
 <font COLOR='RED'><small>18</small></font> З хмар лили́ся во́ди, гриміли громи́ і стріли блискави́ць летіли.
 <font COLOR='RED'><small>19</small></font> Голос гро́му Твого́ коти́вся по не́бу, і блискавки́ Твої освітили всю піднебе́сну, земля захита́лася й трясла́ся.
 <font COLOR='RED'><small>20</small></font> Шляхи́ Твої в морі, і стежки́ Твої – у во́дах вели́ких, а сліди́ Твої недовідомі.
 <font COLOR='RED'><small>21</small></font> Як стадо, вів Ти народ Твій рукою Мойсея і Аарона.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>