<html>
<body>
<p>&nbsp;&nbsp;&nbsp;&nbsp;<font COLOR='RED'>Коли відійде душа від тіла, тоді священик починає:</font><br />
&nbsp;&nbsp;&nbsp;&nbsp;Благословен Бог наш… Трисвяте.<br />
&nbsp;&nbsp;&nbsp;&nbsp;<font COLOR='RED'>І після</font> Отче наш…<br />
&nbsp;&nbsp;&nbsp;&nbsp;Бо Твоє є Царство…<br />
&nbsp;&nbsp;&nbsp;&nbsp;<font COLOR='RED'>Після цього разом з присутніми співає
або читає ці тропарі:</font><br />
&nbsp;&nbsp;&nbsp;&nbsp;З ду́хами спочи́лих праведників душу раба Твого <i>(раби Твоєї) <font COLOR='RED'>(ім’я)</font></i>, Спасе, упоко́й і прийми її до блаже́нного життя біля Тебе, Людинолю́бний.<br />
&nbsp;&nbsp;&nbsp;&nbsp;В осе́лях Твоїх, Господи, де всі святі Твої спочива́ють, упокой і душу раба Твого <i>(раби Твоєї) <font COLOR='RED'>(ім’я)</font></i>, бо Ти єдиний Людинолю́бний.<br />
&nbsp;&nbsp;&nbsp;&nbsp;<font COLOR='RED'>Слава...</font><br />
&nbsp;&nbsp;&nbsp;&nbsp;Ти єси Бог, що зійшов до пекла і розбив кайдани закованих, Сам і душу раба Твого <i>(раби Твоєї)</i> упокой.<br />
&nbsp;&nbsp;&nbsp;&nbsp;<font COLOR='RED'>І нині...</font><br />
&nbsp;&nbsp;&nbsp;&nbsp;Єдина чиста і непорочна Діво, що Бога без сімені породила, молися за спасіння душі його <i>(її)</i>.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>Після цього священик промовляє єктенію:</font><br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;Поми́луй нас, Боже, з вели́кої милости Твоєї, мо́лимося Тобі, ви́слухай і поми́луй.<br />
&nbsp;&nbsp;&nbsp;&nbsp;<font COLOR='RED'>Співці:</font> Господи, помилуй <font COLOR='RED'>(тричі)</font>.<br />
&nbsp;&nbsp;&nbsp;&nbsp;Ще мо́лимося за упокоєння душі спочилого раба Божого <i>(спочилої раби Божої) <font COLOR='RED'>(ім’я)</font></i> і за відпу́щення йому <i>(їй)</i> всякої провини, вільної і невільної.<br />
&nbsp;&nbsp;&nbsp;&nbsp;<font COLOR='RED'>Співці:</font> Господи, помилуй <font COLOR='RED'>(тричі)</font>.<br />
&nbsp;&nbsp;&nbsp;&nbsp;Щоб Господь Бог осели́в душу його <i>(її)</i> там, де пра́ведні cпочивають.<br />
&nbsp;&nbsp;&nbsp;&nbsp;<font COLOR='RED'>Співці:</font> Господи, помилуй <font COLOR='RED'>(тричі)</font>.<br />
&nbsp;&nbsp;&nbsp;&nbsp;Милости Божої, Ца́рства Небесного і відпу́щення гріхів його <i>(її)</i> у Христа, Безсме́ртного Царя і Бога нашого, про́симо.<br />
&nbsp;&nbsp;&nbsp;&nbsp;<font COLOR='RED'>Співці:</font> Подай, Господи.<br />
&nbsp;&nbsp;&nbsp;&nbsp;Господу помолимось.<br />
&nbsp;&nbsp;&nbsp;&nbsp;<font COLOR='RED'>Співці:</font> Подай, Господи.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>Священик тихо промовляє молитву:</font><br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;Бо́же ду́хів і вся́кої пло́ті, Ти смерть подола́в, і дия́вола зни́щив, і життя світові Твоє́му дарува́в. Сам, Господи, упоко́й душу спочи́лого раба Твого <i>(спочилої раби Твоєї) <font COLOR='RED'>(ім’я)</font></i> у місці світлім, у місці квіту́чім, у місці спо́кою, де нема ні неду́ги, ні скорбо́ти, ні зітха́ння. Всякий гріх, вчинений ним (нею) словом, чи ділом, чи думкою, як благий і людинолю́бний Бог, прости́, бо нема людини, що жила б і не згрішила. Ти єди́ний без гріха; правда Твоя - правда вічна, і слово Твоє - істина.<br />
&nbsp;&nbsp;&nbsp;&nbsp;<font COLOR='RED'>Виголос:</font><br />
Бо Ти єси воскресіння, життя і упоко́єння спочилого раба Твого <i>(спочилої раби Твоєї) <font COLOR='RED'>(ім’я)</font></i>, Христе Боже наш, і Тобі славу возсилаємо, з безначальним Твоїм Отцем, і з Пресвятим і благи́м і животво́рчим Твоїм Духом, нині, і повсякчас, і на віки віків.<br />
&nbsp;&nbsp;&nbsp;&nbsp;<font COLOR='RED'>Співці:</font> Амінь.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>Після закінчення цього читає псалом 90:</font><br />
&nbsp;&nbsp;&nbsp;&nbsp;Хто живе під охороною Всевишнього…<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>І тоді співає або читає за спочилого канон:</font><br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 1, глас 8.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Воду пройшо́вши, наче су́шу, і єгипетського ли́ха уни́кнувши, Ізра́їль взивав: «Визволителю й Богові нашому співаймо».<br />
&nbsp;&nbsp;&nbsp;&nbsp;<font COLOR='RED'>Стих:</font> Упокой, Господи, душу спочилого раба Твого.<br />
&nbsp;&nbsp;&nbsp;&nbsp;Відкривши уста мої, Спасе, слово молитви подай мені, милосердний, про нині спочилого, щоб упокоїв Ти душу його, Владико.<br />
&nbsp;&nbsp;&nbsp;&nbsp;Мертвим плоттю Ти був, Спасе, і у гробі покладений з мертвими, душу раба Твого упокой у місці квітучім як милосердний.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Молебний голос мій почуй, Боже Триіпостасний, і вчини душу нині спочилого на лоні Авраама, Визволителю.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Ти, Пречиста Богородице, моли Сина Твого, Якого, без мужа зачавши, породила, подати упокоєння спочилому рабу Твоєму.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 3.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Небесного кола Верхотво́рче, Господи, і Церкви Зиждителю, утверди мене в любові Твоїй, Ти найвище бажання, вірних утвердження, єдиний Людинолюбний.<br />
&nbsp;&nbsp;&nbsp;&nbsp;У місці квітучому, у місці упокоєння, де лики святих веселяться, душу раба Твого спочилого упокой, Христе, єдиний милостивий.
&nbsp;&nbsp;&nbsp;&nbsp;Там, де лики святих, учини, Владико, того, хто служив усім серцем Тобі, хто взяв тягар Твій на рамена свої, бо Ти єдиний Владика життя і смерти.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Небесний Отче Вседержителю, і Сину Єдинородний, і Душе Святий, що сходиш, прости гріхи померлого, і в Церкві первородних осели його, щоб славив Тебе з усіма, що догодили Тобі.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Як мати свята пресвятого Бога, Владичице вселенної, Маріє Богородице, з усіма святими Його моли упокоїти душу раба Твого в оселях небесних.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 4.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Почув я, Господи, про Провидіння Твого та́їнство, зрозумів діла Твої і прославив Твоє Божество.<br />
&nbsp;&nbsp;&nbsp;&nbsp;До безодні пекла зійшовши, Христе, Ти всіх померлих воскресив, і спочилого від нас нині упокой, Спасе, бо Ти щедрий.<br />
&nbsp;&nbsp;&nbsp;&nbsp;Нікого немає без гріха, тільки Ти єдиний, Владико; заради цього прости спочилому гріхи й осели його в раю.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Почуй, Тройце Свята, голос моління нашого, що приносимо Тобі в церкві за спочилого, і Богоначальним світлом Твоїм осяй душу, затьмарену суєтними нахилами.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Породила Ти, Пречиста, безмужно Бога довершеного і Чоловіка довершеного, що взяв гріхи наші, Діво. Його моли, Владичице, спочилому рабу Твоєму подати упокоєння.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 5.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Просвіти нас повеліннями Твоїми, Господи, і силою Твоєю високою мир Твій подай нам, Людинолюбний.<br />
&nbsp;&nbsp;&nbsp;&nbsp;Маючи над життям і смертю владу, спочилого упокой, Христе Боже, бо Ти єси, Спасе, всіх упокоєння і життя.<br />
&nbsp;&nbsp;&nbsp;&nbsp;На Тебе, Спасе, надію поклавши, померлий нині відійшов від нас, а Ти, Господи, ущедри його, бо Ти Бог многомилостивий.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Просвіти нас, що молимося Тобі, Трисвятий славлений Владико, мир небесний прийняти, і в мирних оселях душу вчини, що відійшла від тимчасового життя в надії на безкінечне життя.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Стояння ліворуч позбав, Пречиста, спочилого нині, ублагай Сина Твого, Діво Владичице, як Спаса і Бога нашого Мати істинна.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 6.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Молитву проллю я до Господа і Йому звіщу́ печалі мої, злом бо сповнилася душа моя і життя моє до пекла набли́зилось, і молюсь, як Іона: від тління, Боже, мене ви́зволи.<br />
&nbsp;&nbsp;&nbsp;&nbsp;Пекло зруйнувавши, Владико, воскресив Ти померлих від віку; і нині спочилого від нас на лоні Авраама Ти, Боже, осели, відпустивши всі гріхи як милосердний.<br />
&nbsp;&nbsp;&nbsp;&nbsp;Заповідь, яку Ти дав мені, Боже, я порушив і став смертним, але Ти, що зійшов до пекла і душі вірних від віку воскресив, не віддай мене, Владико, на муки, але на упокоєння - спочилий взиває до Тебе через нас, многомилостивий.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Молимо Тебе, безначальний Отче, і Сину, і Душе Святий, злобою душезлобного світу озлоблену душу, що прийшла до Тебе, Творче, не вкинь у безодню пекла, Боже, Спасе мій.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;З небес Христос Бог наш, як дощ на руно, зійшов на Тебе, Пречиста, напуваючи весь світ Божественим розумом Своїм і всі безбожні потоки висушуючи. Його моли, Приснодіво, подати упокоєння спочилому нині рабу Твоєму.<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Кондак, глас 8.</font><br />
&nbsp;&nbsp;&nbsp;&nbsp;Зі святими упокой, Христе, душу раба Твого, де нема ні недуги, ні скорботи, ні зітхань, а життя безкінечне.<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Ікос:</font><br />
&nbsp;&nbsp;&nbsp;&nbsp;Ти єдиний Безсме́ртний, що створив і впорядкува́в людину, ми ж земні, з землі ство́рені і в ту саму землю пове́рнемося, бо так звелів Той, Хто створи́в мене і сказав мені: «Земля єси і в землю пове́рнешся». Туди ж і всі ми, люди, підемо, з надгробним рида́нням співаючи пісню: алилуя, алилуя, алилуя.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 7.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Юнаки, що з Юдеї прийшли, колись у Вавилоні вірою в Тройцю полум’я в печі перемогли́, співаючи: отців наших Боже, благословен єси.<br />
&nbsp;&nbsp;&nbsp;&nbsp;Владико Христе Боже, коли захочеш судити світ, помилуй душу раба Твого, ще його нині від нас прийняв, який взиває до Тебе: отців наших Боже, благословен єси.<br />
&nbsp;&nbsp;&nbsp;&nbsp;У райській насолоді, де веселяться душі праведних, тих, що послужили Тобі, осели з ними душу раба Твого, що співав Тобі: отців наших Боже, благословен єси.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Юдейських трьох юнаків Ти спас у вогні, у Трьох лицях прославлений; від вогню вічного визволи спочилого, що співав Тобі вірно: отців наших Боже, благословен єси.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Ісая жезлом нарік Тебе, Чиста; Даниїл же - горою нерукосічною; Ієзикиїл же - дверима, з яких вийде Христос; а ми Тебе, істинною Богородицею називаючи, величаємо.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 8.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Семикра́тно піч халде́йський мучитель для побо́жних юнаків у люті розпали́в і, поба́чивши, що вони спасені Силою Ви́щою, до Творця й Визволителя став взивати: «Юнаки, благословляйте, священики, оспівуйте, люди, прославляйте по всі віки».<br />
&nbsp;&nbsp;&nbsp;&nbsp;Свій шлях закінчивши і до Тебе прийшовши, Господи, спочилий взиває нині: провини прости, Христе Боже, і не засуди мене, коли захочеш судити всіх, бо я вірно взивав до Тебе: всі діла Господні, Господа оспівуйте і прославляйте Його повіки.<br />
&nbsp;&nbsp;&nbsp;&nbsp;Душу того, хто ніс, хоч і не завжди, на раменах тягар Твій легкий, осели у місті праведників Твоїх, бо він співав Тобі, Христе Спасе: юнаки, благословляйте, священики, оспівуйте, люди, прославляйте по всі віки.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;Благословимо Отця, і Сина, і Святого Духа, Господа.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;Безначальна Тройце Свята, Боже, Отче, і Сине, і Душе Святий, до лику святих приєднай душу спочилого раба Твого, і визволи від вогню вічного, щоб він хвалив Тебе, прославляючи повіки: юнаки, благословляйте, священики, оспівуйте, люди, прославляйте по всі віки.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Тебе, Діво, лики пророків провістили, передбачивши Тебе прозорливими очима; один жезлом Тебе назвав, інший - дверима східними, ще інший - горою нерукосічною. Ми ж сповідуємо Тебе воістину Богородицею, що Бога всіх породила: Його моли упокоїти спочилого навіки.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Пісня 9.</font><br />
&nbsp;&nbsp;&nbsp;&nbsp;<font COLOR='RED'>Ірмос:</font><br />
&nbsp;&nbsp;&nbsp;&nbsp;Жахну́лося тоді небо, і землі здивува́лися кінці, коли Бог яви́вся людям тіле́сно і утроба Твоя стала ширшою небес. Тому Тебе́, Богородице, ангельські і людські собори велича́ють.<br />
&nbsp;&nbsp;&nbsp;&nbsp;Ісусе Боже Спасе мій, Ти взяв гріх Адама і смерти зазнав, щоб людей від неї визволити, милосердний. Тому молимо Тебе, милостивий, спочилого упокой, як благий, в оселях святих Твоїх, бо Ти єдиний всеблагий і милосердний.<br />
&nbsp;&nbsp;&nbsp;&nbsp;Нікого нема між людьми, милосердний, хто не згрішив, тільки Ти один, Ісусе Христе, взяв гріхи всього світу. Тому, очистивши раба Твого від провин, вчини Його в оселях святих Твоїх, бо Ти - життя і спокій, і світло, і радість усіх, що Тобі догодили.<br />
&nbsp;&nbsp;&nbsp;&nbsp;<font COLOR='RED'>Слава:</font><br />
&nbsp;&nbsp;&nbsp;&nbsp;Здивувалася вся природа людська, коли безначального Отця Син єдинородний плоть від Діви дією Святого Духа прийняв і постраждав як людина, щоб оживити померлих. Тому спочилого нині, молимо Тебе усердно, в країні живих, як благий, осели.<br />
&nbsp;&nbsp;&nbsp;&nbsp;<font COLOR='RED'>І нині:</font><br />
&nbsp;&nbsp;&nbsp;&nbsp;Невістою Тебе називаємо, Пречиста, Отця невидимого, і Матір’ю Сина, що Духом Святим втілився від Тебе. Будь молитвеницею за спочилого раба Твого, просимо, бо Ти помічниця для нас, земнородних, і, з любов’ю оспівуючи, Тебе величаємо.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>Потім:</font> Достойно є… Трисвяте…<br />
&nbsp;&nbsp;&nbsp;&nbsp;Отче наш…<br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Тропар, глас 6:</font><br />
&nbsp;&nbsp;&nbsp;&nbsp;Ти один єством животворець, Христе, і благости воістину незбагненна безодня, нині спочилого раба Твого Царства Твого сподоби; бо Ти один маєш безліч щедрот і безсмертя.<br />
&nbsp;&nbsp;&nbsp;&nbsp;<font COLOR='RED'>Слава: І нині. Богородичний:</font><br />
&nbsp;&nbsp;&nbsp;&nbsp;Ти життя джерело породила, Владичице, Визволителя світу Ісуса Господа, Його усердно моли, щоб сподобив спочилого нині раба Твого Царства Твого, бо Ти християн єдина надійна помічниця.<br />
&nbsp;&nbsp;&nbsp;&nbsp;<font COLOR='RED'>Потім:</font> Господи, помилуй <font COLOR='RED'><i>(12 разів)</i>.</font><br />
&nbsp;&nbsp;&nbsp;&nbsp;<font COLOR='RED'>І цю молитву:</font><br />
&nbsp;&nbsp;&nbsp;&nbsp;Пом’яни, Господи Боже наш, у вірі і надії на життя вічне спочилого раба Твого <i><font COLOR='RED'>(ім’я)</font></i> , і як благий і Людинолю́бний, що гріхи відпускаєш і неправду знищуєш, ослаб, відпусти і прости всі гріхи його вільні і невільні, визволи його від вічної муки і вогню геєнського і даруй йому причастя й насолоду вічних Твоїх благ, що Ти приготував для тих, хто любить Тебе. Бо він хоч і згрішив, але не відступив від Тебе, а несумнівно в Отця, і Сина, і Святого Духа вірував, у Тройці славимого Бога і Тройцю в Єдиниці православно до останнього подиху свого сповідував. Тому милостивим будь до нього, і віру в Тебе замість діл прийми, і зі святими Твоїми, як щедрий, упокой, бо немає людини, щоб жила і не згрішила. Бо Ти один без усякого гріха, і правда Твоя - правда навіки; і Ти один Бог милости і щедрот, і людинолюбства, і Тобі славу возсилаємо, Отцю, і Сину, і Святому Духу, нині, і повсякчас, і на віки віків.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;<font COLOR='RED'>Співці:</font> Амінь.<br />
&nbsp;&nbsp;&nbsp;&nbsp;<font COLOR='RED'>Священик:</font> Премудрість.<br />
&nbsp;&nbsp;&nbsp;&nbsp;<font COLOR='RED'>Співці:</font> Чеснішу…<br />
&nbsp;&nbsp;&nbsp;&nbsp;<font COLOR='RED'>Священик:</font> Слава Тобі, Христе Боже…<br />
&nbsp;&nbsp;&nbsp;&nbsp;<font COLOR='RED'>Співці:</font> Слава: І нині.<br />
&nbsp;&nbsp;&nbsp;&nbsp;Господи, помилуй <font COLOR='RED'><i>(тричі)</i>.</font><br />
&nbsp;&nbsp;&nbsp;&nbsp;Благослови.<br />
&nbsp;&nbsp;&nbsp;&nbsp; <br />
&nbsp;&nbsp;&nbsp;&nbsp;&nbsp;&nbsp;&nbsp;&nbsp;<font COLOR='RED'>Священик творить відпуст:</font><br />
&nbsp;&nbsp;&nbsp;&nbsp;Христос, що воскрес із мертвих, живими і мертвими володіє, є істинний Бог наш, молитвами Пречистої Своєї Матері, святих славних і всехвальних апостолів, преподобних і богоносних отців наших і всіх святих, душу спочилого раба Свого <font COLOR='RED'><i>(ім’я)</i></font> в оселях праведних учинить, на лоні Авраамовому упокоїть, до праведників приєднає і нас помилує як благий і Людинолю́бний.<br />
&nbsp;&nbsp;&nbsp;&nbsp;<font COLOR='RED'>Співці:</font> Амінь.<br />
&nbsp;&nbsp;&nbsp;&nbsp;<font COLOR='RED'>Священик:</font> У блаженному успінні вічний спокій подай, Господи, спочилому рабу Твоєму <font COLOR='RED'><i>(ім’я)</i></font> і сотвори йому вічную пам’ять.<br />
&nbsp;&nbsp;&nbsp;&nbsp;<font COLOR='RED'>Співці:</font> Вічная пам’ять.<br />
</p>
</body>
</html>