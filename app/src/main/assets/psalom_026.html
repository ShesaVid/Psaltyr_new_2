<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Господь – Просві́чення моє і Спаситель мій, кого убою́ся? Господь – Захисник життя мого́, кого устрашу́ся? <font COLOR='RED'><small>2</small></font> Коли нападу́ть на ме́не проти́вники й вороги́ мої, щоб поже́рти тіло моє, то вони спотика́ються і падають. <font COLOR='RED'><small>3</small></font> Коли й військо проти ме́не стане, не зляка́ється серце моє; коли й ціла війна стане проти ме́не, і тоді я буду наді́ятися на Ньо́го. <font COLOR='RED'><small>4</small></font> Одного́ прошу я у Господа, одного́ бажаю, щоб жити мені в домі Господньому усі дні життя мого́, дивитися на красу Госпо́дню, щора́нку молитися у храмі Його. <font COLOR='RED'><small>5</small></font> Бо Він схова́є мене́ в домі Своїм у день біди, сховає в осе́лі Своїй, на ске́лю піднесе́ мене́. <font COLOR='RED'><small>6</small></font> Я піднесу́ голову мою вище за ворогі́в моїх, що ото́чують мене. Принесу́ в домі Його жертву хвали. Буду співати й прославля́ти Господа. <font COLOR='RED'><small>7</small></font> Почуй, Господи, голос мій, яким я взива́ю до Тебе; згля́нься на мене і помилуй мене́. <font COLOR='RED'><small>8</small></font> Від Те́бе гово́рить серце моє: “Шука́йте Господа!” Я шукаю лиця Твого́, Господи. <font COLOR='RED'><small>9</small></font> Не відвертай же від ме́не лиця Твого́ і не відкида́й у гніві раба Твого́. Ти – Поміч моя, не відкинь мене́ і не покинь мене́, Боже, Спасителю мій. <font COLOR='RED'><small>10</small></font> Бо коли батько й мати поки́нули мене́, то Ти, Господи, прийня́в мене. <font COLOR='RED'><small>11</small></font> Навчи ж мене́, Господи, путе́й Твоїх і настанови́ на сте́жку правди, задля ворогів моїх. <font COLOR='RED'><small>12</small></font> Не віддавай мене́ в руки ворогам моїм, бо повста́ли проти ме́не лжесвідки і злобо́ю палають на ме́не. <font COLOR='RED'><small>13</small></font> Але я вірю, що побачу милість Господню на землі живих.
    <font COLOR='RED'><small>14</small></font> Надійся ж на Господа і будь мужнім. Нехай крі́питься серце твоє. Чекай допомо́ги від Господа.<br />
&nbsp;&nbsp;&nbsp;&nbsp;<font COLOR='RED'>Слава ...</font></p>

</body>
</html>