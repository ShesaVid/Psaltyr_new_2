<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Не ревнуй злочи́нцям, не май за́здрощів до тих, що чи́нять беззаконня, <font COLOR='RED'><small>2</small></font> бо вони, як трава, скоро посо́хнуть і, як пожо́вкле листя, скоро опаду́ть. <font COLOR='RED'><small>3</small></font> Надійся на Бога, твори́ добро, живи́ за правдою на землі і будеш ситий з багатства її. <font COLOR='RED'><small>4</small></font> Утішайся Господом, і Він дасть тобі бажання серця твого́. <font COLOR='RED'><small>5</small></font> Відкри́й Господу путь твою і надійся на Нього, Він допомо́же. <font COLOR='RED'><small>6</small></font> Він ви́явить правоту́ твою, як світло, і правду твою, як по́лудень. <font COLOR='RED'><small>7</small></font> Підкори́сь Господу і надійся на Ньо́го. Не за́здри чоловікові лукавому, хоч би й щастило йому в цьому житті. <font COLOR='RED'><small>8</small></font> Не гнівайся і не розпа́люйся, не спокуша́йся чинити зло. <font COLOR='RED'><small>9</small></font> Бо всі, хто чинить зло, будуть зни́щені, а ті, що надіються на Господа, успадку́ють землю. <font COLOR='RED'><small>10</small></font> Ще трохи, і не стане грішника, погля́неш на місце його і не зна́йдеш його. <font COLOR='RED'><small>11</small></font> А люди лагідні успадку́ють землю і будуть втіша́тися великим спо́коєм. <font COLOR='RED'><small>12</small></font> Нечестивий заду́мує зло проти праведного і скрегоче на ньо́го зубами своїми. <font COLOR='RED'><small>13</small></font> Господь же сміється з ньо́го, бо бачить, що приходить день його. <font COLOR='RED'><small>14</small></font> Нечестиві вийма́ють меч свій, готу́ють стріли свої, щоб повалити убогого і бідного, заколо́ти тих, що йдуть дорогою правди. <font COLOR='RED'><small>15</small></font> Меч їхній уві́йде в їхнє ж серце, і лу́ки їхні поламаються. <font COLOR='RED'><small>16</small></font> Краще мале́ пра́ведника, аніж багатство у багатьох беззако́нних, <font COLOR='RED'><small>17</small></font> бо сила грішників буде зни́щена, а праведних підкрі́пить Господь. <font COLOR='RED'><small>18</small></font> Господь знає дні людей непоро́чних, і надба́ння їх перебува́тиме повік. <font COLOR='RED'><small>19</small></font> Не будуть вони посоро́млені в лиху годину, і в дні го́лоду будуть насичені. А грішники загинуть. <font COLOR='RED'><small>20</small></font> Вороги́ Господні в пишно́ті й горди́ні своїй, як дим, ще́знуть. <font COLOR='RED'><small>21</small></font> Нечести́вий позичає і не віддає, а праведник милостивий щедро дає. <font COLOR='RED'><small>22</small></font> Отже, ті, хто прославля́є Господа, успадку́ють землю, а хто проклина́є Його, буде зни́щений. <font COLOR='RED'><small>23</small></font> Господь стве́рджує кроки такого чоловіка і сприя́є йому в дорозі його. <font COLOR='RED'><small>24</small></font> Коли буде па́дати, то не впаде́, бо Господь підтри́мує за руку його. <font COLOR='RED'><small>25</small></font> Я був молоди́м і постарів уже, але не бачив праведника поки́нутим або щоб діти його проси́ли хліба. <font COLOR='RED'><small>26</small></font> Він щодня дає ми́лостиню, позичає, і рід його в благослове́нні перебува́є. <font COLOR='RED'><small>27</small></font> Ухиля́йся від зла і твори́ добро, і жи́тимеш довіку. <font COLOR='RED'><small>28</small></font> Бо Господь любить правду і не покида́є святих Своїх; Він береже́ їх, а беззаконні будуть викинуті, і нащадки нечестивців будуть зни́щені. <font COLOR='RED'><small>29</small></font> Праведні ж успадку́ють землю і будуть жити на ній повік. <font COLOR='RED'><small>30</small></font> Уста́ пра́ведного промовля́ють прему́дрість, і язик його, сповіща́є правду. <font COLOR='RED'><small>31</small></font> Закон Бога його в серці його, і не спіткну́ться но́ги його. <font COLOR='RED'><small>32</small></font> Беззако́нник підгляда́є за праведним і шукає – як вбити його. <font COLOR='RED'><small>33</small></font> Та Господь не дасть пра́ведника в руки його і не допу́стить звинува́тити його на суді. <font COLOR='RED'><small>34</small></font> Надійся на Го́спода і трима́йся шляхів Його, Він піднесе́ тебе, щоб ти успадкував землю, і коли буде ни́щити нечестивців, ти поба́чиш. <font COLOR='RED'><small>35</small></font> Я бачив беззако́нника, як він пиша́вся і підно́сився, наче кедри лива́нські. <font COLOR='RED'><small>36</small></font> Але минув він, не ста́ло його, шукаю його і не знахо́джу. <font COLOR='RED'><small>37</small></font> Пильнуй непоро́чність, дивись на пра́ведного, бо майбутнє таких людей – мир. <font COLOR='RED'><small>38</small></font> А беззако́нники всі будуть зни́щені, і майбу́тнє нечести́вців – загибель. <font COLOR='RED'><small>39</small></font> Спасіння ж пра́ведним від Господа. Він захисти́ть їх у час скорбо́т.
    <font COLOR='RED'><small>40</small></font> Господь допомо́же їм і ви́зволить їх. Він ви́зволить їх від нечести́вих і спасе їх, бо вони надіялися на Ньо́го.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>