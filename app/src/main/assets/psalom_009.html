<html>
<body>
<p>&nbsp;&nbsp;&nbsp;&nbsp;
<font COLOR='RED'><small>1-2</small></font> Сла́витиму Тебе́, Господи, всім се́рцем моїм, розповіда́тиму про всі чудеса́ Твої. <font COLOR='RED'><small>3</small></font> Буду весели́тися й хвали́тися Тобою, буду співа́ти імені Твоє́му, Всеви́шній. <font COLOR='RED'><small>4</small></font> Ось поверну́ли назад вороги́ мої, знеси́лилися й заги́нули перед лицем Твоїм. <font COLOR='RED'><small>5</small></font> Бо Ти вчини́в суд мій і спра́ву мою; Ти сів на Престо́лі, Суддя пра́ведний. <font COLOR='RED'><small>6</small></font> Ти покара́в наро́ди, знищив нечести́вого, стер ім’я їхнє на віки віків. <font COLOR='RED'><small>7</small></font> У во́рога не ви́стачило зброї, міста́ зруйнува́в Ти, і зги́нула па́м’ять про нього. <font COLOR='RED'><small>8</small></font> Господь же перебуває́ повік. Він приготува́в для суду Престіл Свій. <font COLOR='RED'><small>9</small></font> Він буде суди́ти вселенну за пра́вдою, розсу́дить народи за справедли́вістю. <font COLOR='RED'><small>10</small></font> І буде Господь пристано́вищем пригно́бленому і за́хистом у скорбо́ті. <font COLOR='RED'><small>11</small></font> І будуть наді́ятися на Те́бе всі, хто знає ім’я́ Твоє, бо Ти не поки́неш тих, хто шукає Тебе́, Господи. <font COLOR='RED'><small>12</small></font> Співа́йте Го́споду, що живе на Сио́ні, сповіща́йте між наро́дами про діла Його. <font COLOR='RED'><small>13</small></font> Бо Він карає за проли́ту кров, пам’ята́є її і не забуде плачу пригно́блених. <font COLOR='RED'><small>14</small></font> Поми́луй мене, Господи, споглянь на прини́ження моє від ворогі́в моїх, Ти, що підня́в мене від воріт сме́рти; <font COLOR='RED'><small>15</small></font> щоб я звіщав усі хвали Твої у воро́тах дочки Сионо́вої. Буду радіти спасі́нню Твоє́му. <font COLOR='RED'><small>16</small></font> Попа́дали наро́ди в яму, яку ви́копали, в сі́тці, яку по́тай поста́вили, заплу́талася нога їхня. <font COLOR='RED'><small>17</small></font> Пізнає́ться Господь за судо́м Його, який Він зве́ршує: нечести́вець заплу́тався у ділах рук своїх. <font COLOR='RED'><small>18</small></font> Нехай зі́йдуть грішники в пекло – всі народи, що забува́ють Бога. <font COLOR='RED'><small>19</small></font> Бо не назавжди буде забу́тий убогий, надія покри́вджених не загине. <font COLOR='RED'><small>20</small></font> Встань, Господи, щоб не підно́силася людина, нехай перед лицем Твоїм при́ймуть суд усі народи. <font COLOR='RED'><small>21</small></font> Постав, Господи, над ними страх Твій, щоб зрозуміли народи, що вони тільки люди. <font COLOR='RED'><small>22</small></font> Чому Ти, Господи, стоїш дале́ко і не явля́єш Себе в час скорбо́ти? <font COLOR='RED'><small>23</small></font> В горди́ні своїй нечести́вий пригно́блює вбогого; нехай вони будуть уло́влені хи́трощами, які самі приду́мують. <font COLOR='RED'><small>24</small></font> Бо грішник хва́литься по́хотями душі своєї, і гноби́тель ублажає себе. <font COLOR='RED'><small>25</small></font> В горди́ні своїй грішник не визнає́ Бога, каже він: “Не покара́є”, бо думає він, що Бога нема. <font COLOR='RED'><small>26</small></font> Повсякча́сно шляхи його оскверня́ються. Суди Твої дале́кі для ньо́го. На ворогі́в своїх ди́виться знева́жливо. <font COLOR='RED'><small>27</small></font> Каже він у серці своїм: “Не похитну́ся, з роду в рід не зазна́ю лиха”. <font COLOR='RED'><small>28</small></font> Уста його по́вні прокльо́нів, пі́дступів та лука́вства; на язиці його мука та злоба. <font COLOR='RED'><small>29</small></font> Він сидить у за́сідці на краю осе́ль, щоб тає́мно вбити непови́нного, очі його підгляда́ють за бідними. <font COLOR='RED'><small>30</small></font> Підстеріга́є по за́кутках, як лев у лі́гві своїм, щоб схопи́ти бідного; хапа́є і тягне в сіті свої. <font COLOR='RED'><small>31</small></font> Припада́є до землі, пригина́ється, і бідні потрапля́ють у міцні лапи його. <font COLOR='RED'><small>32</small></font> Каже він у се́рці своїм: “Забув Бог, відверну́в лице Своє і не поба́чить ніко́ли”. <font COLOR='RED'><small>33</small></font> Воскресни, Господи Боже мій, нехай піднесе́ться рука Твоя, і не забудь убо́гих Твоїх до кінця. <font COLOR='RED'><small>34</small></font> Чому нечести́вий зневажа́є Бога і каже в серці своїм: “Бог не бачить”? <font COLOR='RED'><small>35</small></font> Ти ж бачиш, бо Ти спогляда́єш на страждання та пригно́блення, щоб відплати́ти рукою Твоєю. До Те́бе вдає́ться бідний, і сироті Ти будь за́хистом. <font COLOR='RED'><small>36</small></font> Зломи́ силу нечести́вого й лука́вого так, щоб шукати і не знайти́ злодіянь його. <font COLOR='RED'><small>37</small></font> Господь – Цар на віки віків, а язи́чники згинуть з землі Його. <font COLOR='RED'><small>38</small></font> Господи, Ти чуєш бажа́ння вбогих, підкріпи́ серце їхнє, відкрий вухо Твоє, <font COLOR='RED'><small>39</small></font> щоб учини́ти пра́ведний суд сироті й пригно́бленому, щоб не ляка́ла їх людина на землі.
</p>
</body>
</html>