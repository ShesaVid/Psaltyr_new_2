<html>
<body>
<p>&nbsp;&nbsp;&nbsp;&nbsp;<font COLOR='RED'><small>1</small></font> Боже хвали моєї! Не мовчи́.
 <font COLOR='RED'><small>2</small></font> Бо відкри́лися на ме́не уста нечести́ві й уста підсту́пні; гово́рять про ме́не слова неправди.
 <font COLOR='RED'><small>3</small></font> Словами нена́висти звідусіль ото́чують мене і повстаю́ть проти ме́не без причи́ни;
 <font COLOR='RED'><small>4</small></font> за любов мою вони ворогу́ють проти ме́не, я ж молюся;
 <font COLOR='RED'><small>5</small></font> віддають мені злом за добро, і нена́вистю – за любов мою.
 <font COLOR='RED'><small>6</small></font> Постав над ним нечести́вого, і диявол нехай ста́не право́руч ньо́го.
 <font COLOR='RED'><small>7</small></font> Коли стане на суд, хай він вийде осу́дженим, і молитва його буде йому за гріх.
 <font COLOR='RED'><small>8</small></font> Нехай дні його будуть короткими і досто́їнство його пере́йме інший.
 <font COLOR='RED'><small>9</small></font> Діти його хай будуть си́ротами і дружина його – вдовою.
 <font COLOR='RED'><small>10</small></font> Будуть вони блука́ти та просити хліба і будуть ви́гнані із домів їх.
 <font COLOR='RED'><small>11</small></font> Хай позичкода́вець його забере́ в ньо́го все, і чужі розтя́гнуть добро його.
 <font COLOR='RED'><small>12</small></font> Хай не буде йому засту́пника, і ніхто не приголу́бить си́ріт його;
 <font COLOR='RED'><small>13</small></font> нехай зги́нуть усі нащадки його, і вже в насту́пному поколінні ніхто не згада́є й імені його.
 <font COLOR='RED'><small>14</small></font> Нехай згада́ються перед Господом беззако́ння батьків його, і гріх матері його не буде очи́щений.
 <font COLOR='RED'><small>15</small></font> Нехай будуть вони повсякчас перед Господом, і Він зни́щить і спо́мин про них на землі,
 <font COLOR='RED'><small>16</small></font> за те, що не ви́явив він милости, а переслі́дував людину бідну, беззахисну, засму́чену серцем, щоб убити її.
 <font COLOR='RED'><small>17</small></font> Він полюбив прокляття, воно і при́йде на ньо́го; не побажав благослове́ння, – і воно одійшло́ від ньо́го.
 <font COLOR='RED'><small>18</small></font> Нехай він одя́гнеться в прокляття, наче в оде́жу, і нехай уві́йде воно, як вода, в утро́бу його і, як оли́ва, в ко́сті його;
 <font COLOR='RED'><small>19</small></font> і нехай буде воно йому як одіж, в яку він одяга́ється, і як пояс, яким він завжди підпері́зується.
 <font COLOR='RED'><small>20</small></font> Ось така відпла́та від Господа ворога́м моїм і тим, що гово́рять зло на душу мою!
 <font COLOR='RED'><small>21</small></font> Ти ж, Господи, Господи, захисти́ мене заради імені Твого, бо блага милість Твоя.
 <font COLOR='RED'><small>22</small></font> Спаси мене, бо я знемо́жений і вбогий, і серце моє пора́нене в мені.
 <font COLOR='RED'><small>23</small></font> Я зника́ю, як та тінь, що відхиля́ється; стряса́юся, як та сарана́, що го́нять її.
 <font COLOR='RED'><small>24</small></font> Коліна мої знеси́ліли від по́сту, і тіло моє сохне без пожи́ви.
 <font COLOR='RED'><small>25</small></font> І став я посміхо́виськом для них: ті, що ди́вляться на ме́не, похи́тують головами.
 <font COLOR='RED'><small>26</small></font> Допоможи́ мені, Господи, Боже мій! Спаси мене з милости Твоєї.
 <font COLOR='RED'><small>27</small></font> Нехай пізна́ють, що це – Твоя рука і що це Ти, Господи, вчини́в.
 <font COLOR='RED'><small>28</small></font> Вони проклина́ють, а Ти благослови́. Вони напада́ють, але нехай будуть посоро́млені; а раб Твій нехай возра́дується.
 <font COLOR='RED'><small>29</small></font> А ворогів моїх нехай покриє безче́стя і, як оде́жею, нехай вони покриються со́ромом своїм.
 <font COLOR='RED'><small>30</small></font> А я голосно буду славити Господа уста́ми моїми і серед багатьох буду прославляти Його,
 <font COLOR='RED'><small>31</small></font> бо Він стоїть право́руч бідного, щоб спасти його від тих, що шука́ють душу мою.<br />
&nbsp;&nbsp;&nbsp;&nbsp;<font COLOR='RED'>Слава...</font></p>

</body>
</html>