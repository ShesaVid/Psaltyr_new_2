<html>
<body>
<p>&nbsp;&nbsp;&nbsp;&nbsp;<font COLOR='RED'><small>1-2</small></font> Боже, ву́хами нашими почули ми, і отці наші сповістили нам про діла́, які вчинив Ти в часи́ їхні, часи давні. <font COLOR='RED'><small>3</small></font> Рукою Твоєю Ти зни́щив народи, а їх осели́в, зни́щив племена́, а їх розмно́жив. <font COLOR='RED'><small>4</small></font> Не мече́м вони придба́ли землю і не їхня сила спасла їх, а Твоя рука і Твоя сила й світло лиця Твого, бо Ти благоволи́в до них. <font COLOR='RED'><small>5</small></font> Боже, Ти – Цар мій! Ти Той, що даєш спасіння Якову. <font COLOR='RED'><small>6</small></font> З Тобою, як рога́ми, поб’ємо́ ми ворогі́в наших і в ім’я Твоє пото́пчемо тих, що повста́ли проти нас. <font COLOR='RED'><small>7</small></font> Бо не на лук мій я надіюся, і меч мій не спасе́ мене́, <font COLOR='RED'><small>8</small></font> а Ти спасе́ш нас від ворогі́в наших і осоро́миш тих, що повста́ли проти нас. <font COLOR='RED'><small>9</small></font> Тобою, Боже, будемо хвали́тися кожен день, і ім’я Твоє бу́демо сла́вити повіки. <font COLOR='RED'><small>10</small></font> Нині ж Ти відки́нув і осоро́мив нас, і не вихо́диш, Боже, з ві́йськом нашим. <font COLOR='RED'><small>11</small></font> Ти попусти́в, щоб ми втіка́ли від ворогі́в, і ненави́сники наші грабують нас. <font COLOR='RED'><small>12</small></font> Ти, як овець, віддав нас на зако́лення і розсіяв нас поміж народами. <font COLOR='RED'><small>13</small></font> Ти задарма́ віддав народ Свій і не підви́щив ціни на ньо́го. <font COLOR='RED'><small>14</small></font> Ти на глум відда́в нас сусідам нашим, на по́сміх і зневагу всім, що навкруги́ нас. <font COLOR='RED'><small>15</small></font> Ти зробив нас при́тчею між народами, покива́нням голови між людьми. <font COLOR='RED'><small>16</small></font> Щодня сором мій переді мною, і посоро́млення вкриває лице моє <font COLOR='RED'><small>17</small></font> від го́лосу ганьби́теля й накле́пника, від по́гляду ворога й месника. <font COLOR='RED'><small>18</small></font> Все це прийшло́ на нас, але ми не забу́ли Тебе́ і не порушили завіту Твого́. <font COLOR='RED'><small>19</small></font> Не відхили́лося від Те́бе серце наше, і кроки наші не зійшли́ з дороги Твоєї, <font COLOR='RED'><small>20</small></font> коли Ти смири́в нас у землі злостражда́нь і тінню смерти покрив нас. <font COLOR='RED'><small>21</small></font> Бо якби ми забули ім’я Бога нашого і простягну́ли руки свої до бога чужо́го, <font COLOR='RED'><small>22</small></font> то чи не покарав би нас Бог? Бо Він знає таємни́ці серця. <font COLOR='RED'><small>23</small></font> Але за Те́бе, Господи, вбивають нас кожен день, ми стали як вівці, що призначені на зако́лення. <font COLOR='RED'><small>24</small></font> Встань, Господи, чого спиш Ти? Проки́нься і не відкида́й нас назавжди. <font COLOR='RED'><small>25</small></font> Наві́що ховаєш лице Твоє? Забува́єш скорбо́ту та біду нашу? <font COLOR='RED'><small>26</small></font> Бо душа наша прини́жена до по́роху, і серце наше в землю вто́птане. <font COLOR='RED'><small>27</small></font> Воскресни, Господи, поможи́ нам і ви́зволи нас імені Твого ради.</p>

</body>
</html>